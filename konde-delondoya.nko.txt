
ߣߝߊ߬ߖߌ߫ ߛߏ߬ߙߌ߬ ߞߐ߲ߘߍ߫ ߓߟߏ߫
<c>Nafadji Sory CONDE</c>






ߝߘߏ߬ߓߊ߬ ߘߍߟߐ߲ߘߐߦߊ
ߥߟߊ߫ ߊߘߡߦߊ ߟߐ߲ߞߏ ߒߞߏ ߘߐ߫
<c>Sociologie Générale ou les Sciences Sociales en N’ko</c>













ߣߝߊ߬ߖߌ߫ ߛߏ߬ߙߌ߬ ߞߐ߲ߘߍ߫ ߓߟߏ߫











ߝߘߏ߬ߓߊ߬ ߘߍߟߐ߲ߘߐߦߊ
ߥߟߊ߫ ߊߘߡߦߊ ߟߐ߲ߞߏ ߒߞߏ ߘߐ߫


















ߖߊ߲߬ߛߊ߬ߟߌ:
ߡߏߙߌ߫ ߞߐ߲ߘߍ߫ ߣߌ߫ ߛߣߊߛߊ߬ ߞߊ߬ߓߊ ߘߋ߲ߞߍ߫
ߓߊߙߌߞߊߓߌߟߊ:


































ߢߍߞߎߡߊ:
ߒߠߋ ߣߝߊ߬ߖߌ߫ ߛߏ߬ߙߌ߬ ߞߐ߲ߘߍ߫ ߟߋ߬ ߦߴߊ߬ ߝߍ߬ ߞߊ߬ ߒ ߓߌ߬ߟߊ߬ ߒ߬ ߞߊ߬ߙߊ߲߬ߡߐ߰ߓߊ߫ ߝߏߘߋ߫ ߛߎ߬ߟߋ߬ߡߊ߯ߣߊ߫ ߞߊ߲ߕߍ߫ ߟߊ߫ ߕߎ߲߰ ߡߊߢߊ߯ߣߍ߲ ߘߏ߫ ߟߎ߫ ߥߌ߬ߟߌ ߞߊ߲߬ ߕߋ߲߬ ߸ ߏ߬ ߡߍ߲ ߞߍ߫ ߘߊ߫ ߝߘߊ߬ߝߌ߲߬ߠߊ߫ ߟߊߞߎߣߎ߲ߓߊ߮ ߘߏ߫ ߘߌ߫. ߓߊߏ߬، ߊ߬ ߞߵߊ߬ ߦߌ߬ߘߊ߫ ߒ߬ ߠߊ߫ ߸ ߞߏ߫ ߓߊ߯ߙߊ ߛߎ߯ߦߊ ߓߍ߯ ߘߌ߫ ߛߋ߫ ߞߍ߫ ߟߊ߫ ߊߝߙߌߞߌ߬ ߞߊ߲ ߠߎ߬ ߘߐ߫. ߊ߬ߟߋ߬ ߟߋ߬ ߣߵߊ߬ ߞߍ߫ ߟߊ߫ ߊ߲ ߘߌ߫ ߛߴߊ߲ ߞߎ߲߭ ߠߊߥߟߌ߬ ߟߊ߫ ߊ߲ ߞߌߢߍ߲ߘߐߕߍ߯ߢߐ߲߮ ߕߐ߭ ߟߎ߬ ߢߣߊ߫، ߣߴߏ߬ ߕߍ߫ ߸ ߊ߲ ߞߍߕߐ߫ ߕߘߍ߬ ߊ߬ ߞߍ߫ ߟߊ߫ ߕߎ߱ ߟߎ߬ ߟߊ߫ ߓߐ߬ߘߍ߬ߓߐ ߟߎ߬ ߞߘߐ߫ ߘߌ߬؟
ߟߐ߲ߠߌ߲ߠߊ߫ ߛߎ߯ ߓߐ߬ߘߍ߬ߓߐ߬ߟߊ ߏ߬ ߘߏ߫ ߟߋ߬ ߊ߲߬ߜ߭ߌ߬ߟߋ߬ߘߎ߰ߞߊ߫ ߥߘߋ߬ߥߘߋ߬ߦߟߊ߬ ߣߕߌߙߌ߲ߣߊ߫ ߘߝߐ߬ߦߊ߬ߟߊ߫ ߘߊ߬ߝ߭ߌ߯ߘ ߤߎ߳ߡ ߘߌ߫ (߁߇߁߁-߁߇߇߆). ߊ߬ ߢߐ߲߰ ߛߎ߯ߦߊ߫ ߥߟߏߡߟߊ ߕߎ߲߬ ߕߍ߫ ߋߙߐߔߎ߬ ߦߋߟߋ߲ߧߊ ߝߊ߯ߘߐߞߍ ߟߊ߫ ߣߊߟߌ߬ߡߎ߲߫ ߝߊ߯ߘߐߞߍ ߁߈߲ ߘߌ߫، ߓߊߏ߬ ߸ ߊ߬ߟߋ߫ ߟߋ߬ ߞߵߊ߬ ߝߐ߫ ߞߏ߫:
"ߒ ߛߏ߬ߓߌ߬ߣߍ߲߬ ߞߏ߫ ߝߘߊ߬ߝߌ߲ ߠߎ߫ ߏ߱ ߸ ߡߐ߱ ߛߎ߯ߦߊ ߕߐ߭ ߏ߱ ߸ ߏ߬ ߟߎ߬ ߓߍ߯ ߛߎ߲ߞߎ߲ ߦߋ߫ ߝߘߊ߬ߜߍ ߟߎ߬ ߛߎ߯ߦߊ ߘߎ߰ߟߊ߫ ߟߋ߬ ߔߊߞߌߛߊ߫߹ ߡߊ߲߬ߕߏ߲߬ ߛߌ߫ ߡߊ߫ ߛߏߡߐ߯ߦߊ߫ ߛߌߦߊ߫ ߜߘߍ߫ ߛߌ߫ ߘߐ߫ ߝߏ߫ ߝߘߊ߬ߜߍ ߟߎ߬ ߕߊ߫ ߛߌߦߊ، ߡߐ߰ ߞߏߓߊ߫ ߞߍߟߊ߫ ߖߋߙߌ߲ߒߕߋ߫ ߟߊߞߊ߬ߟߌ߬ߕߊ߬ ߛߌ߫ ߡߊ߫ ߟߊߞߏߟߐ߲߫ ߕߐ߭ ߟߎ߬ ߘߐ߫، ߕߙߏ߬ߞߏ ߘߍ߲߯ߦߊߣߍ߲ ߏ߱ ߸ ߞߏ ߟߎ߬ ߞߍߢߊ ߞߎ߬ߛߊ߲߬ߧߊ ߏ߱ ߸ ߟߐ߲ߞߏ ߏ߱ ߸ ߏ߬ ߟߎ߬ ߛߌ߫ ߕߍ߫ ߦߋ߫ ߟߊ߫ ߘߏ߫ ߟߎ߬ ߓߘߊ. ߤߊߟߌ߬ ߒ ߡߊ߫ ߥߙߎߣߍ ߟߎ߬ ߘߊ߲ߞߎ߲߫، ߓߊߏ߬ ߸ ߓߟߏߡߐ߮ ߟߎ߫ ߝߍ߲߬ߛߍ߲߬ߣߍ߲߫ ߋߙߐߔߎ߬ ߝߊ߲߭ ߓߍ߯ ߢߊߝߍ߬ ߸ ߖߋߙߌߒߕߋߦߊ߫ ߕߐ߰ߡߊ߬ߛߙߋ߬ ߛߌߣߍߣߍ߲߫ ߡߊ߫ ߟߊߞߙߐ߬ߛߌ߫ ߊ߬ߟߎ߬ ߗߋߥߊߟߌ ߟߎ߬ ߘߐ߫"
 ߘߊߝ߭ߌߘ ߤߎ߳ߡ ߞߊ߲߫ ߠߋ߬ ߏ߬ ߘߌ߫.
ߒߠߋ ߣߐ߬ ߞߊ߬ߝߊ ߣߌ߲߬ ߛߓߍߦߊ ߡߙߌߘߐ ߕߊ߬ ߟߊ߫ ߟߋ߬ ߸ ߖߐ߲߰ߛߊ߫ ߒ ߓߊߘߋ߲߫ ߒߞߏ߫ ߞߊߙߊ߲ߠߊ ߓߍ߯ ߘߌ߫ ߛߋ߫ ߒ߬ ߡߊߘߍ߬ߡߍ߲߬ ߠߊ߫ ߒ߬ ߛߋߞߏ ߓߍ߬ߙߍ ߟߊ߫ ߟߐ߲ߞߏ ߝߊ߰ߡߎ߲ ߘߐ߫ ߒ߬ ߠߊ߫ ߞߊ߲ ߠߎ߬ ߘߐ߫ ߕߐߟߍ߫߹ ߛߊ߫ ߒ߬ ߠߊ߫ ߡߊ߬ߞߟߐ ߛߊ߲ߘߐ ߣߴߊ߬ ߘߎ߰ߟߊ ߟߎ߬ ߣߌ߫ ߕߎ߬ߓߊ߬ߓߎ ߟߎ߬ ߘߴߊ߬ ߟߐ߲߫ ߞߏ߫ ߟߐ߲ߞߏ ߓߊ߯ ߢߊߞߍ߫ ߢߊ-ߊ-ߢߊ߫߸ ߊ߬ ߘߌ߫ ߛߋ߫ ߞߊ߬ߙߊ߲߬ ߠߊ߫ ߝߊ߰ߡߎ߲߬ ߞߏ߬ߢߌߡߊ ߘߐ߫ ߝߘߊ߬ߝߌ߲߬ ߞߊ߲ ߠߎ߬ ߘߐ߫.
ߘߐ߬ߛߙߋ ߣߌ߲߬ ߦߋ߫ ߘߍ߬ߟߐ߲߬ߘߐ߬ߦߊ ߞߊ߬ߝߊ ߟߋ߬ ߘߌ߫، ߏ߬ ߘߐ߫ ߸ ߊ߲ ߛߐ߰ߕߐ߫ ߞߎ߲߬ߕߐ߯ ߟߎ߫ ߟߋ߬ ߞߘߐߝߐ߫ ߡߊ߬߸ ߡߍ߲ ߠߎ߬ ߓߐ߲߯ߕߍ߫ ߸ ߘߍ߬ߟߐ߲߬ߘߐ߬ߦߊ ߕߴߛߋ߫ ߢߊߦߋ߫ ߟߊ߫ ߝߛߍߞߘߎ߫߹.
ߞߊ߬ߝߊ ߣߌ߲߬ ߘߏ߲߬ߖߟߎ߬ߡߊ߬ߟߌ ߘߐ߫ ߸ ߒ߬ ߞߍߕߐ߫ ߒ߬ ߘߐ߰ߘߏ߲߬ ߠߊ߫ ߞߘߐߢߊߝߐ ߣߌ߫ ߞߎߘߍߞߎߘߍߦߊ ߣߌ߫ ߛߓߍߦߟߊ ߟߎ߬ ߡߙߌߦߊ ߝߊ߰ߡߎ߲ ߠߋ߬ ߟߊ߫ ߥߎ߬ߛߎ ߢߌ߲߬ ߠߎ߬ ߓߍ߯ ߟߊ߫ ߕߊ߲߬ߘߐ߫: ߞߊ߬ߞߘߐߞߘߐ، ߞߊ߬ߞߘߐ ߥߟߊ߫ ߕߍߡߊߥߛߎ، ߞߊ߬ߞߎߘߊ ߣߌ߫ ߞߊ߬ߞߎߘߊߞߎߘߊ. ߘߏ߲߬ߖߟߎ߬ߡߊ߬ߟߌ ߏ߬ ߟߎ߬ ߝߟߍ߫ ߣߌ߲߬:
ߘߍ߬ߟߐ߲߬ߘߐ߬ߦߊ ߡߙߌߦߊ ߘߐ߬ߝߐ ߘߐ߫ ߸ ߊ߲ ߘߌߣߊ߬ ߘߍ߭ ߞߊ߲߬ߡߙߌ ߡߊߝߊ߬ߟߋ߲ ߕߎ߬ߜߍ߬ߕߎ߬ߜߍ߬ ߢߊ ߞߊ߬ߙߊ߲߬ ߤߊ߲߯ ߞߣߊ߬ ߛߋ߫ ߋߙߐߔߎ߬ ߝߊ߯ߘߐߞߍ߫ ߁߉߲ ߘߍ߬ ߝߙߋߞߋ ߟߎ߫ ߡߊ߬.
ߒ߬ ߘߌ߫ ߘߍ߬ߟߐ߲߬ߘߐ߬ߦߊ ߟߊ߫ ߟߐ߲ߞߏߦߊ ߘߊ߬ߟߎ ߓߍ߯ ߦߌ߬ߘߊ߬.
ߒ߬ ߘߌ߫ ߘߍ߬ߟߐ߲߬ߘߐ߬ߦߊ ߘߐ߬ߡߙߌ߬ߓߊ ߟߎ߫ ߦߌ߬ߘߊ߬ ߞߊ߬ߡߊߛߐ߬ߘߐ߲߬ ߏ߬ ߟߎ߫ ߟߋ߬ ߝߛߊ߬ߙߌ߬ߟߊ߲ ߘߌ߫ ߘߍ߬ߟߐ߲߬ߘߐ߬ߦߊ߬ߟߊ ߓߍ߯ ߓߟߏ߫.
ߞߊ߬ߝߊ ߟߊߓߊ߲ ߠߊ߫߸ ߊ߲ ߓߘߊ߫ ߞߊ߲߫ ߝߌߟߊ߫ ߞߘߐߝߐߟߊ߲ ߘߏ߫ ߛߓߍ߫ ߘߍ߬ߟߐ߲߬ߘߐ߬ߦߊ ߞߎ߲߬ߕߐ߮ ߟߎ߫ ߞߊ߲߬ ߒߞߏ ߣߌ߫ ߝߊ߬ߙߊ߲߬ߛߌ߬ ߞߊ߲ ߘߐ߫ ߸ ߖߐ߲߰ߛߴ ߊ߬ ߝߊ߰ߡߎ߲ ߘߌ߫ ߛߋ߫ ߣߐ߰ߦߊ߬ ߟߊ߫ ߒ߬ ߓߊߘߋ߲߫ ߥߊߟߌ߫ ߞߊ߲߫ ߡߍ߲ߓߊ߮ ߣߌ߫ ߥߊߟߌ߫ ߡߐ߮ ߘߏ߫ ߟߎ߫ ߡߊ߬߸ ߡߍ߲ ߠߎ߬ ߦߋ߫ ߒߞߏ ߞߊ߲߬ ߞߵߊ߬ ߕߌߙߌ߲߫ ߜߋ߬ߟߎ߲߬ߠߌ߲ ߘߐ߫.
ߖߊ߲߬ߛߊ߬ߟߌ ߘߏ߫ ߦߴߊ߲ ߓߟߏ߫ ߞߊ߬ߝߊ ߘߊߡߌߣߊ ߟߊ߫߸ ߣߴߊ߬ ߦߋ߫ ߘߍ߬ߟߐ߲߬ߘߐ߬ߦߊ ߞߎߡߊߘߋ߲߫ ߜߍߟߍ߲ ߠߎ߬ ߝߊ߬ߛߊߙߌ ߘߌ߫ ߡߊ߲߬ߘߋ߲߫ ߝߘߏ߬ߓߊ߬ ߞߊ߲ ߘߐ߫ ߣߊߟߌ߬ߡߎ߲߬ ߒߞߏ ߘߌ߫.
ߞߊ߬ߝߊ ߟߌ߬ߤߟߊ ߞߍߗߏ߮ ߡߊ߬߸ ߊ߬ ߟߊߣߐ߰ߦߊ߬ߣߍ߲߫ ߠߋ߬ ߕߐߟߍ߫ ߛߊ߫ ߓߍ߯ ߘߴߊ߬ ߢߊߦߋ߫.
ߞߊ߬ߝߊ ߣߌ߲߬ ߞߊ߬ߙߊ߲߬ߓߊ߮ ߘߏ߫ ߘߌ߫ ߛߴߊ߬ ߢߊߦߋ߫ ߟߊ߫ ߞߏ߫ ߊ߲ ߡߊ߫ ߛߎߘߊ߲߫ ߟߊ߬ߣߐ߰ߦߊ߬ߟߌ ߘߐ߫ ߥߟߊ߫ ߝߎ߬ߕߎ߲߬ߕߌ ߞߊ߫ ߛߌߦߊ߫ ߤߊߡߊ߲߫ ߞߏ߫ ߡߙߌߦߊ ߟߎ߬ ߡߊ߫ ߘߏ߲߬ߖߟߎ߬ߡߊ߫ ߞߊ߬ ߢߊ߬ ߤߊߡߊ߲߫ ߕߍ߫ ߞߏ߫ ߞߎߡߊߘߋ߲߫ ߜߍߟߍ߲ ߦߊ߯ ߛߌߦߊ߫.
ߒ߬ ߧߴ ߏ߬ ߟߎ߬ ߡߊߘߌߦߊ߫ ߟߊ߫ ߸ ߞߊ߬ ߦߊ߬ߝߊ ߕߙߊ߫ ߊ߬ߟߎ߫ ߝߍ߬ ߸ ߞߊ߬ߡߊߛߐ߬ߘߐ߲߬ ߞߏߟߐ߲ߓߊߟߌߦߊ ߦߋ߫ ߝߎߣߎ߲ߞߋߦߊ ߟߋ߬ ߝߍ߬، ߛߊ߲߬ߘߊ ߘߏ߲߬ ߓߘߴߊ߬ ߟߊߛߙߋߦߊ߫ ߞߏ߫:
 "ߘߋ߲ߣߍ߲߫ ߛߏ ߦߋ߫ ߓߏ߬ߙߌ߬ ߟߊ߫ ߞߊߕߌ߫ ߸ ߒ߬ߞߵߊ߬ ߡߊ߫ ߥߎߟߊ ߟߐ߲߫ ߘߋ߬"
 ߏ߬ ߘߐ߫ ߸ ߝߏ߫ ߒ߬ ߓߍ߯ ߦߋ߫ ߞߍ߫ ߞߊ߬ߝߊ ߣߌ߲߬ ߛߊߞߍߓߊ߯ ߘߌ߫ ߒ߬ ߤߊߞߟߌ ߓߍ߬ߙߍ ߟߊ߫. ߖߐ ߦߴߊߟߎ߫ ߡߊ߬ ߘߏ߲߯߹.
ߊߟߎ߫ ߓߊߘߋ߲ߡߊ߫ ߣߝߊ߬ߖߌ߫ ߛߏ߬ߙߌ߬ ߞߐ߲ߘߍ߫ ߓߟߏ߫ ߞߐߣߊߞߙߌ߫ ߆߲ /߂߅/ ߂߀߀߁ ߠߊ߫.
ߘߍ߬ߟߐ߲߬ߘߐ߬ߦߊ ߞߎߡߊߘߋ߲ ߖߊ߲߬ߛߊ߬ߕߊ ߘߏ߫ ߟߎ߫:
ߕߍߓߊ߯ߦߊ(ߙߊߔߐߙ=ߙߋߟߊߛߌߦߐ߲): ߏ߬ ߦߋ߫ ߓߌ߬ߟߊ߬ߒ߬ߢߐ߲߰ߡߊ߫ ߟߋ߬ ߘߌ߫ ߸ ߡߍ߲ ߦߋ߫ ߡߐ߱ ߟߎ߬ ߣߌ߫ ߢߐ߲߯ ߕߍ߫ ߓߊ߯ߙߘߊ ߣߌ߫ ߥߊߟߌߘߊ ߟߎ߬ ߟߊ߫.
ߡߊߣߊ߲ߞߎ߲ߕߌ߯ߦߊ߫ ߘߍ߲߰ߦߊ߬ߟߌ (ߞߊߔߌߟߌߛߑߡ ߍ߲ߘߎߛߑߕߙߌߍߟ): ߏ߬ ߦߋ߫ ߡߊߣߊ߲ߞߎ߲ߕߌ߯ߦߊ ߛߎ߯ߦߊ ߘߏ߫ ߟߋ߬ ߘߌ߫ ߸ ߡߍ߲ ߣߌ߫ ߝߊ߲ߓߏ߲ ߠߊߛߌߦߊߦߊ ߝߏ߲߬ߝߏ߲߬ߣߊ ߞߐߝߟߌ ߥߙߊ߬ߣߍ߲߫ ߘߍ߭ ߞߊ߲߬.
ߛߋߒߞߏߟߦߊ߫ ߞߎߘߍߞߎߘߎߦߊ (ߡߋߕߐߘ ߕߍߞߑߣߌߞ): ߏ߬ ߦߋ߫ ߞߎߘߍߞߎߘߍߦߊ߫ ߟߋ߬ ߘߌ߫ ߸ ߡߍ߲ ߦߋ߫ ߝߊ߲ߞߊ߲߫ ߠߊ߫ ߛߋߒߞߏߦߟߊ ߝߍ߬ߙߍ ߟߎ߬ ߟߊߓߊ߯ߙߊ ߞߊ߲߬ ߕߌߙߌ߲ߠߌ߲ ߘߐ߫.
ߖߊ߬ߕߋ߬ߛߎ߬ߓߐ߬ ߕߐ߯ߛߓߍ (ߙߋߛߊ߲ߛߋߡߊ߲ ߛߑߕߊߕߌߛߑߕߌߞ): ߏ߬ ߦߋ߫ ߝߋ߲ ߠߎ߬ ߘߊ߲߭ ߟߐ߲ ߠߋ߬ ߘߌ߫ ߖߊ߬ߕߋ߬ߛߎ߬ߓߐ ߟߊ߫ ߛߐ߲ߞߐߟߐ߲ߧߊ ߛߓߊߓߎ߫ ߟߊ߫.
ߦߟߌߦߊ (ߕߋߏߙߌ): ߞߊ߬ ߝߊ߲߬ߞߊ ߘߌ߫ ߦߟߌ ߡߊ߬ ߞߏ߫ ߢߊߢߌߣߌ߲ ߘߐ߫ ߥߟߊ߫ ߓߟߏߦߊ ߛߌ߬ߣߊ.
ߘߍ߭ ߓߐ߰ߓߐ߮ (ߛߎߓߑߛߑߕߊ߲ߛ ߛߏߛߌߦߊߟ): ߏ߬ ߦߋ߫ ߝߋ߲߫ ߠߋ߬ ߘߌ߫ ߸ ߡߍ߲ ߡߊ߲߬ߞߕߎ߬ߣߍ߲߫ ߘߍ߭ ߟߊ߫ ߥߟߊ߫ ߡߍ߲ ߦߋ߫ ߘߍ߭ ߓߎ߲ߓߎ߲ ߘߌ߫ ߤߊߡߊ߲߫ ߘߍ߭ ߖߍ߬ߘߍ ߖߊ߯ߕߋ.
ߘߍ߬ߟߊ߬ߞߊ (ߛߏߛߌߦߊߟ): ߞߊ߬ ߝߋ߲ ߟߊ߲߬ߓߋ߬ ߘߍ߭ ߟߊ߫ ߥߟߊ߫ ߞߵߊ߬ ߘߍ߬ߡߍ߲߬ߘߌ߫ ߘߍ߭ ߟߊ߫.
ߓߌߦߊ߲߫ ߓߘߍ߬ߓߘߍ߬ߟߌ߬ߟߊ (ߊߣߌߡߊߟ ߔߏߟߕߌߞ): ߞߍ߲ߘߍ߫ ߞߊߙߊ߲ ߦߋ߫ ߝߋ߲߫ ߞߍ߲ߘߍ ߓߍ߯ ߓߛߌ߬ߞߌ߬ ߟߊ߫ ߓߌߦߊ߲ ߠߋ߬ ߘߌ߫، ߌߞߏߡߌ߲߫ ߡߐ߱ ߟߋ߬ ߞߋߟߋ߲߫ ߔߋ߫ ߦߋ߫ ߛߋ߫ ߟߊ߫ ߓߘߍ߬ߓߘߍ߬ߟߌ ߟߊ߫߸ ߏ߬ ߟߋ߬ ߣߐ߬ ߊ߬ ߞߍ߫ ߟߊ߫ ߓߌߦߊ߲߫ ߓߘߍ߬ߓߘߍ߬ߟߌ߬ߟߊ ߘߌ߫.
ߖߙߎߡߎ߲ߟߐ߲ߘߐߦߊ (ߡߐߙߑߝߟߏߖ߭ߌ): ߞߍ߲ߘߍ߫ ߞߊߙߊ߲ ߓߏߟߏ߲ ߡߍ߲ ߦߋ߫ ߝߋ߲߫ ߞߍ߲ߘߍ ߟߎ߬ ߖߙߎߡߎ߲ ߞߊ߬ߙߊ߲߬ ߠߊ߫.
ߘߍ߭ ߟߊ߫ ߖߘߍ߬ߡߦߊ߬ߟߌ (ߛߑߔߐ߲ߕߊߣߋߦߌߕߋ ߛߏߛߌߦߊߟ): ߞߏ ߡߍ߲ ߠߎ߬ ߦߋ߫ ߞߍ߫ ߟߊ߫ ߘߍ߭ ߘߐ߫ ߊ߬ߟߎ߫ ߖߍ߬ߘߍ ߡߊ߬߸ ߓߊ߬ߙߌ߬ ߓߙߊ߬ߒ߬ߘߐ߬ ߓߟߏ߫ ߡߊ߬.
ߊߙߛߌߛߑߕߐߕߌߟߞߊ ߟߎ߬ (ߊߙߌߛߑߕߐߕߋߟߛߌߦߍ߲): ߡߐ߱ ߡߍ߲ ߠߎ߬ ߦߋ߫ ߜ߭ߙߍ߬ߞߌ߫ ߥߘߋ߬ߥߘߋ߬ߦߊ߬ߟߊ ߊߙߛߌߕߐߕ ߡߙߌߦߊ ߟߊߝߛߊ߬ ߟߊ߫.
ߘߍ߭ ߓߌ߬ߟߊߒߡߊ߭ (ߍ߲ߛߑߕߍ߲߫ ߛߏߛߌߦߊߟ): ߝߋ߲ ߡߍ߲ ߦߋ߫ ߡߐ߱ ߞߎ߲߭ ߘߐ߫ ߣߴߊ߬ ߦߴߊ߬ ߞߍ߫ ߟߊ߫ ߊ߬ ߕߴߛߋ߫ ߢߊ߬ ߟߊ߫ ߘߍ߭ ߞߐ߫ ߟߋ߬ ߘߍ߯.
ߞߍߢߐ߲߯ߠߊ߫ ߞߊ߲ߞߋ (ߛߌߛߑߕߍߡ ߘߵߍ߲ߕߋߙߊߞߑߛߌߦߐ߲): ߏ߬ ߦߋ߫ ߘߍ߭ ߦߋߙߋ߲߫ ߘߍ߲ߣߍ߲ߢߐ߲߰ߠߊ ߘߏ߫ ߟߎ߫ ߟߋ߬ ߘߌ߫߸ ߡߍ߲ ߠߎ߫ ߝߏ߲߬ߝߏ߲ ߦߴߊ߬ߟߎ߬ ߢߐ߲߮ ߞߊ߲߬.
ߞߍߢߐ߲߯ߠߊ (ߍ߲ߕߋߙߊߞߑߛߌߦߐ߲): ߞߍߕߊ ߡߍ߲ ߠߎ߬ ߦߋ߫ ߘߍ߭ ߘߐ߫ ߞߍߟߌ ߟߎ߬ ߣߌ߫ ߢߐ߲߯ ߕߍ߫.
ߝߏ߲߬ߝߏ߲ (ߍ߲ߝߑߟߎߦߊ߲ߛ): ߏ߬ ߦߋ߫ ߞߏ ߘߏ߫ ߣߐ߭ ߟߋ߬ ߘߌ߫ ߞߏ߫ ߜߘߍ ߞߊ߲߬ ߥߟߊ߫ ߝߋ߲ ߘߏ߫ ߡߌ߬ߙߌ߲ ߝߋ߲߫ ߜߘߍ ߞߊ߲߬ ߤߊߡߊ߲߫ ߊ߬ ߞߐߝߟߌ ߝߋ߲߫ ߜߘߍ߫ ߞߊ߲߬.
ߕߊ߬ߒ߬ߡߊ߬ ߞߊߡߊ߲ (ߞߊߘߑߙ ߘߋ߬ ߙߝߋߙߊ߲ߛ): ߡߐ߱ ߦߋ߫ ߞߏ ߟߎ߫ ߕߊ߬ ߟߊ߫ ߞߊߡߊ߲ ߥߟߊ߫ ߘߌ߲߬ߞߌߙߊ ߡߍ߲ ߠߎ߫ ߡߊ߬ ߤߊߡߊ߲߫ ߦߟߌߡߊߛߙߋ. 
ߘߍ߲ߢߐ߲߯ߠߊ (ߛߏߛߌߦߊߟߌߛߑߡ): ߘߍ߭ ߡߍ߲ ߦߴߊ߬ ߞߣߐ߫ ߡߐ߮ ߣߴߊ߬ ߞߣߐ߫ ߝߋ߲ ߓߍ߯ ߘߍ߲߫ ߠߊ߫ ߝߘߏ߬ߓߊ߬ߦߊ ߢߍߓߌ߬ߟߊ߬ ߞߊ߲ߡߊ߬.
ߡߐ߰ߟߐ߲߬ߘߐ߬ߦߊ (ߊ߲ߕߙߏߔߟߏߖ߭ߌ): ߟߐ߲ߞߏ ߡߍ߲ ߦߋ߫ ߡߐ߱ ߓߐߛߎ߲ ߣߴߊ߬ ߛߎ߮ ߣߴߊ߬ ߟߊ߫ ߟߐ߲ߣߌ߲ߦߊ ߢߊߢߌߣߌ߲߫ ߠߊ߫، ߦߏ߫ ߞߊ߬ߙߊ߲߬ߡߐ߯ ߛߟߏ߬ߡߊ߰ߣߊ߬ ߟߊ߫ ߟߍߙߊ ߡߍ߲ ߕߐ߯ ߞߏ߫ "ߡߊ߲߬ߘߋ߲߬ ߛߌ ߣߴߊ߬ ߖߊ߬ߡߎ߲߬ ߢߣߊߡߊ ߟߎ߬".
ߢߍߓߌߟߊߓߊ߮ (ߔߙߋߞߎߙߑߛߍߙ): ߡߐ߱ ߡߍ߲ ߦߋ߫ ߘߏ߫ ߝߐ߫ ߟߊ߫ ߟߐ߲ߞߏ ߞߊ߲߬ ߥߟߊ߫ ߥߘߋ߬ߥߘߋ߬ߦߊ ߘߏ߫ ߞߊ߲߬ ߤߊߡߊ߲߫ ߡߙߌߦߊ ߘߏ߫ ߞߊ߲߬ ߊ߬ ߛߌ߲ߘߌ ߖߍ߬ߘߍ-ߖߍ߬ߘߍ߫ ߢߍ߫ ߸ ߏ߬ ߦߋ߫ ߞߏ ߏ߬ ߢߍߓߌߟߊߓߊ߮ ߟߋ߬ ߘߌ߫. ߣߌ߫ ߡߐ߰ ߘߴߊ߬ ߟߊߓߐ߫ ߞߎߡߊ߫ ߝߍ߬ ߸ ߡߐ߱ ߡߍ߲ ߠߎ߬ ߞߵߊ߬ߟߎ߬ ߛߎߡߊ߲߫ ߒߞߏ ߛߓߍ ߘߐ߫ ߦߊ߬ߣߌ߲߬ ߒߞߏ ߖߍ߬ߘߍ ߛߌ߲ߘߌ߫ ߕߍ߫ ߞߊ߬ߙߊ߲߬ߡߐ߰ ߓߟߏ߫߸ ߏ߬ ߟߎ߬ ߦߋ߫ ߞߊ߲ߕߍ߫ ߛߎ߬ߟߋ߬ߡߊ߯ߣߊ߫ ߢߍߓߌߟߊߓߊ߮ ߟߋ߬ ߘߌ߫ ߦߏ߫ (ߖߊ߰ߞߊ߬ߜߍ߬ ߕߊߟߓߌ ߞߓߊ߬ ߕߊ߫ ߛߘߍ ߟߎ߬ ߞߊ߬ߣߌ߲߫).
ߞߊ߬ߞߘߐߞߘߐ (ߊ߲ߕߞߌߕߋ): ߘߐ߬ߝߐ ߥߎ߬ߛߎ ߡߍ߲ ߘߊߡߌ߬ߣߊ߬ ߘߊ߫ ߊߘߡߊߘߋ߲ ߠߊ߫ ߛߏߡߐ߯ߦߊ ߡߊ߬߸ ߞߵߊ߬ ߛߌ߰ ߝߊ߯ߘߐߞߍ ߟߏ߯ߟߎ ߟߊ߫ ߌߛߊ߫ ߡߏߦߌ ߞߐ߫، ߏ߬ ߞߎ߲߬ߕߊ߮ ߓߍ߲߬ ߘߊ߫ ߥߊ߲߬ߞߙߊ߬ ߞߏ ߣߌ߫ ߞߙߏ߬ߜߊ߬ ߞߟߍ ߣߌ߫ ߛߊ߲ߞߊߙߊ߲߫ ߞߏ ߟߋ߬ ߡߊ߬ ߡߊ߲߬ߘߋ߲߫ ߘߐ߬ߝߐ ߘߐ߫ ߸ ߤߊ߲߯ ߞߵߊ߬ ߛߋ߫ ߡߊ߲߬ߘߋ߲߫ ߘߏ߲߬ ߕߎߡߊ ߟߊ߫ ߥߊ߰ߘߎ߯ ߟߊ߫ ߡߊ߬ߙߊ ߘߐ߫.
ߘߍ߭ ߝߣߍ߬ߝߣߍ (ߞߎߛ߭ ߛߏߛߌߦߊߟ): ߡߐ߱ ߣߌ߫ ߓߊ߯ߙߘߊ ߛߎ߯ߦߊ ߡߍ߲ ߠߎ߬ ߦߋ߫ ߘߍ߭ ߟߐ߬ߛߋ߲ ߘߌ߫.
ߘߍ߬ߟߐ߲߬ߘߐ߬ߦߊ (ߛߏߛߌߦߟߏߖ߭ߌ): ߟߐ߲ߠߌ߲߫ ߞߎߡߊ ߡߍ߲ ߦߋ߫ ߘߍ߭ ߞߊ߬ߙߊ߲߬ ߠߊ߫ ߟߐ߲ߞߏ ߓߟߏ߫ ߡߊ߬. 
ߊߘߡߊߦߊ߫ ߟߐ߲ߞߏ (ߛߌߦߊ߲ߛ ߤߎ߳ߡߍߣ): ߟߐ߲ߞߏ ߡߍ߲ ߦߋ߫ ߡߐ߰ߦߊ ߘߐߞߏ ߟߎ߫ ߞߊ߬ߙߊ߲߬ ߠߊ߫߸ ߦߏ߫ ߥߘߋ߬ߥߘߋ߬ߦߊ ߣߌ߫ ߞߊ߲ߞߊ߲ߞߋߦߊ ߣߌ߫ ߡߟߋߞߎߦߊ ߣߌ߫ ߣߕߌߙߌ߲، ߊ߬ ߣߌ߫...
ߘߍ߭ ߟߐ߲ߞߏ (ߛߌߦߊ߲ߛ ߛߏߛߌߦߊߟ): ߟߐ߲ߞߏ ߡߍ߲ ߠߎ߬ ߦߋ߫ ߘߍ߭ ߕߌߙߌ߲߫ ߠߊ߫ ߦߏ߫ ߘߐ߬ߝߐ ߣߌ߫ ߘߎ߰ߡߊ߬ߛߓߍ ߣߌ߫ ߡߐ߰ߟߐ߲߬ߘߐ߬ߦߊ ߣߌ߫ ߘߍ߬ߟߐ߲߬ߘߐ߬ߦߊ ߣߌ߫ ߛߐ߬ߘߐ߲ ߓߘߍ߬ߓߘߍ߬ߟߌ.
ߘߍ߭ ߦߋߙߋ߲ (ߝߋߣߏߡߍߣ ߛߏߛߌߦߊߟ): ߝߋ߲ ߡߍ߲ ߠߎ߬ ߞߍ ߓߘߊ߫ ߛߌߦߊߦߊ߫ ߘߍ߭ ߘߐ߫ ߸ ߖߎ߯ߡߊ߲ ߣߴߊ߬ ߢߌ߬ߡߊ ߞߊ߬ߣߌ߲߫.
ߛߌ߲ߞߐ߲ (ߞߐ߲ߛߍߔߑߕ): ߏ߬ ߦߋ߫ ߞߎߡߊߘߋ߲ ߖߌ߬ߦߊ ߟߋ߬ ߘߌ߫ ߡߙߌߦߊ ߘߐ߫ ߸ ߞߵߊ߬ ߘߊߡߌ߬ߣߊ߫ ߊ߬ߟߎ߬ ߛߎ߲ߞߎ߲ߡߊ ߡߊ߬ ߞߊ߬ ߥߊ߫ ߛߋ߫ ߊ߬ߟߎ߫ ߝߘߏ߬ߓߊ߬ߡߊ ߡߊ߬.
ߛߌ߲ߞߐ߲ߦߊߟߌ (ߞߐ߲ߛߍߔߑߕߎ߳ߦߊߟߌߖ߭ߊߛߌߦߐ߲): ߡߐ߱ ߦߋ߫ ߛߌ߲ߞߐ߲ ߥߟߊ߫ ߞߘߐ ߡߍ߲ ߟߊ߫ ߟߊ߫ ߞߎߡߊߘߋ߲ ߘߏ߫ ߟߊ߫ ߥߟߊ߫ ߞߏ ߘߏ߫ ߟߊ߫ ߤߊߡߊ߲߫ ߡߙߌߦߊ ߘߏ߫ ߟߊ߫.
ߓߘߍ߬ߓߘߍ߬ߟߌ (ߔߏߟߕߌߞ): ߡߌ߬ߙߌ߲߬ߘߌ ߦߋ߫ ߞߎ߲߬ߠߊߛߌ߰ ߟߊ߫ ߝߍ߬ߙߍ ߡߍ߲ ߠߎ߬ ߟߊ߫ ߥߟߊ߫ ߞߎ߲߬ߠߊ߬ߛߌ߰ ߢߌߣߌ߲ ߛߍ߬ߘߏ߲ ߣߴߊ߬ ߞߍߞߌߦߊ ߟߎ߬.
ߘߟߊߡߦߊߟߌ (ߣߐߙߑߡߊߕߌߝ߭): ߞߵߌ ߡߙߌߦߊ ߘߏ߫ ߝߐ߫ ߞߏ ߞߊ߲߬ ߊ߬ ߡߊߞߕߌ߫ ߞߊ߲ߡߊ߬ ߥߟߴߊ߬ ߘߐߞߕߌ߫ ߞߊ߲ߡߊ߬. ߊ߬ ߛߎ߬ߘߎ߲߬ߡߊ߲߫ ߖߌ߰ߟߌ ߝߌ߬ߟߌ ߟߋ߬ ߟߊ߫.
ߘߍ߭ ߘߐ߫ ߞߍߟߌ (ߝߍ ߛߏߛߌߦߊߟ ߥߟߊ߫): ߡߍ߲-ߍ-ߡߍ߲߫ ߦߋ߫ ߞߍ߫ ߟߊ߫ ߘߍ߭ ߘߐ߫ ߖߊ߬ߡߊ ߕߊ߫ ߓߟߏ߫ ߡߊ߬ ߸ ߊ߬ ߥߙߊ߬ ߘߊ߫ ߓߊ߬ ߥߟߴߊ߬ ߘߐ߯ߦߊ߫ ߘߊ߫.
ߡߐ߰ ߞߎ߲߬ߞߋߟߋ߲ (ߍ߲ߘߝ߭ߌߘߎ߳): ߊ߰ ߝߐ߫ ߟߴߊ߬ ߡߊ߬ ߝߣߊ߫ ߞߏ߫ ߡߐ߰ ߦߙߋߞߋ، ߏ߬ ߦߋ߫ ߡߐ߱ ߘߊ߲ߞߎ߲ ߠߋ߬ ߘߌ߫ ߊ߬ ߘߊ߲߬ ߠߊ߫ ߦߟߌ ߟߊ߫ ߖߋߙߌߒߕߋߦߊ ߘߐ߫.
ߘߍ߭ ߣߌߞߎߣߎ߲ (ߊߞߑߛߌߦߐ߲ ߛߏߛߌߦߊߟ ߥߟߊ߫ ߊߞߑߕߝ߭ߌߕߋ ߛߏߛߌߦߊߟ): ߏ߬ ߦߋ߫ ߘߍ߭ ߝߏ߲߬ߝߏ߲ ߥߟߴߊ߬ ߣߐ߭ ߟߋ߬ ߘߌ߫ ߤߊߡߊ߲߫ ߘߍ߭ ߟߊ߫ ߣߌߡߦߊ ߦߌ߬ߘߊ߬ ߞߏ ߟߎ߬.
ߘߐ߬ߝߐ(ߤߌߛߑߕߏߥߊߙ): ߟߐ߲ߞߏ ߡߍ߲ ߦߋ߫ ߞߏ߫ ߞߘߐ ߣߌ߫ ߞߊ߬ߞߘߐ ߢߊߢߌߣߌ߲߫ ߠߊ߫.
ߕߌߙߌ߲ߠߌ߲ߘߊ (ߛߊ߲ߕߑߙ ߘߋ߬ ߙߋߛ߭ߍߙߑߛ߭): ߕߌߙߌ߲ߠߌ߲ ߦߋ߫ ߞߍ߫ ߟߊ߫ ߦߌߟߊ ߡߍ߲ ߥߟߊ߫ ߕߌߙߌ߲ߠߌ߲ ߕߊ߲ߓߊ߲.
ߘߍ߭ ߞߊ߲߬ߡߙߌ (ߙߋߝߑߟߍߞߛߌߦߐ߲ ߛߎ߳ߙ ߟߋ߳ ߛߏߛߌߦߊߟ): ߞߵߌ ߡߙߌ߫ ߘߍ߭ ߟߊ߫ ߞߏ ߡߊ߬.
ߡߙߌߓߊ߮ (ߔߊ߲ߛߍ߳ߙ): ߡߐ߰ ߤߊ߲ߞߟߌ߫ ߖߋߙߌߒߕߋ ߟߎ߬ ߦߏ߫ ߥߘߋ߬ߥߘߋ߬ߦߊ߬ߟߊ ߟߎ߬.
ߛߎ߲ߞߎ߲߫ ߛߎߋߦߊ (ߙߋߦߊߟߌߕߋ ߣߊߕߎ߳ߙߍߟ): ߛߎ߲ߞߎ߲ ߘߐ߫ ߞߍߟߌ ߡߍ߲ ߠߎ߬ ߞߍ ߦߋ߫ ߛߎߋ ߘߌ߫.
ߞߊ߲ߞߋ(ߛߌߛߑߕߍߡ): ߞߏ߫ ߘߍ߲߬ߞߍ߬ߕߎ߲߬ߣߍ߲߫ ߢߐ߲߰ߠߊ ߟߎ߫ ߝߘߏ߬ߓߊ߬ ߕߐ߮.
ߕߞߌߦߊ߫ ߢߌߣߌ߲ߞߊߟߌ (ߍ߲ߕߋߙߏߜ߭ߊߛߌߦߐ߲ ߟߏߖ߭ߌߞ): ߥߍ߬ߣߍ ߟߊ߫ ߢߌ߬ߣߌ߲߬ߞߊ߬ߟߌ ߟߐ߲ߠߌ߲ ߛߌߟߊ ߝߍ߬.
ߘߊ߬ߟߎ߬ ߢߣߊߡߊ (ߔߑߙߋ߳ߝ߭ ߍ߲ߔߐߙߑߕߊ߲ߕ): ߢߊ߬ߕߣߐ ߦߋ߫ ߘߊ߬ߟߎ ߡߍ߲ ߠߎ߬ ߟߊ߫ ߥߟߊ߫ ߘߊ߬ߟߎ߬ ߞߍ߲ߘߍ ߟߎ߬.
ߤߊߞߍߦߟߊ (ߗ߭ߎ߳ߙߌߛߑߕ): ߟߐ߲ߞߏ ߡߍ߲ ߦߋ߫ ߡߐ߱ ߤߊߞߍ ߟߎ߫ ߞߊ߬ߙߊ߲߬ ߠߊ߫ ߥߟߊ߫ ߞߵߊ߬ ߓߟߏߦߊ߫ ߸ ߏ߬ ߟߐ߲ߓߊ߮ ߟߎ߫ ߟߋ߬ ߤߊߞߍߦߟߊ ߟߎ߬ ߘߌ߫.
ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ (ߋߞߣߏߡߌ): ߏ߬ ߦߋ߫ ߛߐ߬ߘߐ߲ ߕߐ߮ ߘߏ߫ ߟߋ߬ ߘߌ߫.
ߟߐ߲ߘߊ (ߝߊߞߎ߳ߟߑߕߋ): ߏ߬ ߦߋ߫ ߟߐ߲ߠߌ߲ ߓߏ߲߬ߘߊ ߛߌ߲߬ߝߏ߲߬ߧߊ߬ߣߍ߲ ߘߏ߫ ߟߋ߬ ߘߌ߫ ߖߊ߯ߓߘߊ ߟߎ߬ ߟߊ߫.
ߘߍ߬ߟߐ߲߬ߘߐ߬ߦߊ ߘߎߓߎ߲ߡߊ (ߛߏߛߌߦߟߏߖ߭ߌ ߊߞߊߘߋߡߌߞ): ߘߍ߬ߟߐ߲߬ߘߐ߬ߦߊ ߦߟߌߦߊ ߝߊ߲߬ߞߊ ߞߊ߫ ߓߏ߲߬ ߦߌߟߊ ߡߍ߲ ߠߎ߬ ߘߐ߫ ߦߏ߫ ߋߙߐߔߎ߬، ߊ߬ ߓߟߏߦߕߊ ߟߋ߬ ߝߊ߲߬ߞߊ ߞߊ߫ ߓߏ߲߬ ߊߡߙߌߞߌ߬.
ߓߟߏߦߊ ߥߟߊ߫ ߞߘߐߓߐߟߌ (ߔߑߙߊߕߌߞ ߥߟߊ߫ ߍߞߑߛߔߋߙߌߦߊ߲ߛ): ߏ߬ ߦߋ߫ ߞߏ ߟߎ߬ ߞߘߐߓߐ ߟߋ߬ ߘߌ߫ ߜߍ ߘߐ߫ ߞߵߊ߬ߟߎ߬ ߕߎ߬ߢߊ߬ߦߊ ߣߴߊ߬ߟߎ߬ ߥߎߦߊߦߊ ߘߊ߬ߟߎ߬ ߜߍߞߟߐ ߦߌ߬ߘߊ߬ ߔߊߞߌߛߊ߫߹
ߞߍߛߌߟߊ ߥߟߊ߫ ߞߎߘߍߞߎߘߍߦߊ (ߡߋߕߐߘ): ߟߐ߲ߞߏ ߟߊ߫ ߞߏ߫ ߢߊߢߌߣߌ߲ ߛߌߟߊ ߣߴߊ߬ ߝߍ߬ߙߍ ߟߎ߬.
ߝߊ߲ߓߏ߲(ߎ߳ߖ߭ߌߣ): ߓߊ߯ߙߘߊ ߡߍ߲ ߦߋ߫ ߕߘߎ߫ ߟߊ߫ ߝߋ߲ ߠߎ߫ ߘߍ߲߰ߦߊ߬ ߞߊ߲ߡߊ߬ ߥߟߊ߫ ߝߋ߲߫ ߠߊߘߊ߲ ߞߊ߲ߡߊ߬.
ߥߎ߬ߦߊ߲߬ߞߌ߬ߟߌ (ߙߋߝ߭ߏߟߎ߳ߛߌߦߐ߲): ߏ߬ ߦߋ߫ ߘߍ߭ ߞߐߞߘߐ߫ ߡߊߦߟߍ߬ߡߊ߲ ߠߋ߬ ߘߌ߫ ߥߟߊ߫ ߘߍ߭ ߓߊߖߎ ߓߍ߯ ߡߊߝߊ߬ߟߋ߲ ߠߋ߬ ߘߌ߫.


















ߛߌ߰ ߝߟߐ: ߘߍ߬ߟߐ߲ߘߐ߬ߦߊ ߦߋ߫ ߡߎ߲߬ ߘߌ߬؟

PREMIERE PARTIE :
Qu’est-ce que la Sociologie ?





























ߘߍ߬ߟߐ߲߬ߘߐ߬ߦߊ ߞߘߐߦߌߘߊ ߣߌ߫ ߟߊ߬ߢߌߣߌ߲:
ߘߍ߬ߟߐ߲߬ߘߐ߬ߦߊ ߦߋ߫ ߊߘߡߊߦߊ߫ ߟߐ߲ߞߏ ߓߏߟߏ߲߫ ߠߋ߬ ߘߌ߫ ߸ ߡߍ߲ ߦߋ߫ ߘߍ߭ ߦߋߙߋ߲ ߠߎ߬ ߞߊ߬ߙߊ߲߬ ߠߊ߫ (ߊ߬ ߓߍ߬ߘߍ ߣߴߊ߬ ߖߎ߯ߡߊ߲ ߞߊ߬ߣߌ߲߫). ߞߊ߬ߙߊ߲߬ߡߐ߰ ߝߏߘߋ ߛߎ߬ߟߋ߬ߡߊ߯ߣߊ߫ ߘߏ߲߬ ߕߎ߲߬ ߓߘߊ߫ ߊ߬ ߢߊߢߌ߬ߘߊ߫ ߒ߬ ߠߊ߫ ߊ߬ ߟߊ߫ ߥߘߋ߬ߥߘߋ߬ߦߊ߬ ߞߝߊ ߣߴߊ߬ ߟߊ߫ ߒߞߏ ߝߛߊ߬ߙߌ߬ߟߊ߲ ߠߎ߬ ߞߣߐ߫ ߞߘߐ߬ߡߊ߲߬߸ ߞߏ߫ ߦߋߙߋ߲ ߦߋ߫ ߝߋ߲߫ ߠߎ߫ ߟߋ߬ ߘߌ߫ ߸ ߡߍ߲ ߠߎ߬ ߟߊ߲ߞߣߍߡߦߊߣߍ߲߫ ߢߊ ߟߊ߫ ߦߋߟߌ ߣߌ߫ ߕߟߏ ߟߊ߫ ߡߍ߲ߠߌ߲ ߘߐ߫، ߏ߬ ߘߐ߫ ߸ ߘߍ߭ ߦߋߙߋ߲ ( ߝߊ߬ߙߊ߲߬ߛߌ߬ ߞߊ߲ ߘߐ߫ ߝߏߋߣߏߡߍߣ ߛߏߛߌߦߊߟ‘)، ߏ߬ ߦߋ߫  ߘߍ߭ ߞߣߐ߫ ߞߏ ߟߎ߬ ߟߋ߬ ߘߌ߫ ߸ ߦߏ߫ ߞߏ ߡߍ߲ ߠߎ߬ ߦߋ߫ ߘߍ߭ ߘߐߘߌߦߊ߫ ߟߊ߫ ߣߊߟߌ߬ߡߎ߲߬ ߝߘߎ ߣߌ߫ ߘߋ߲ߠߊߓߐ ߣߌ߫ ߓߊ߯ߙߊ ߣߌ߫ ߗߍ߬ߓߦߊ߬ߟߌ ߣߌ߫ ߓߊߘߋ߲ߧߊ ߟߎ߬ ߓߍ߯ ߘߌ߫، ߘߍ߭ ߦߋߙߋ߲ ߘߌ߫ ߛߋ߫ ߞߍ߫ ߟߊ߫ ߘߍ߭ ߘߐߕߌߢߍ߫ ߞߏ ߟߎ߬ ߘߌ߫ (ߞߎ߲߬ߝߌ߲߬ߧߊ ߣߌ߫ ߕߋ߰ߙߋ߬ߦߊ ߣߌ߫ ߓߊ߯ߙߊߒߕߊ߲ߧߊ ߣߌ߫ ߡߐ߰ߝߊ߮ ߣߌ߫ ߖߘߍ߬ߝߊ߮...). ߘߍ߭ ߛߎ߲ߞߎ߲ ߡߊߦߟߍ߬ߡߊ߲߬ ߞߏ ߟߎ߬ ߝߣߊ߫ ߦߴߊ߬ ߦߋߙߋ߲ ߠߋ߬ ߘߌ߫ ߦߏ߫ ߛߋߒߞߏߟߦߊ ߣߌ߫ ߛߋߒߞߏߟߊߘߐߦߊ ߞߐߝߟߌ ߟߎ߬ ߘߍ߭ ߞߊ߲߬ (ߕߍߞߑߣߌߞ ߋ߬ ߕߍߞߑߣߟߏߖ߭ߌ). ߞߎߡߊ߫ ߟߊߛߎߘߎ߲ߧߊ߫ ߘߐ߫ ߸ ߘߍ߭ ߦߋߙߋ߲ ߦߋ߫ ߘߍ߭ ߞߏ߫ ߟߊߞߙߐߛߌߕߊ ߓߍ߯ ߟߊߘߍ߬ߣߍ߲ ߠߋ߬ ߘߌ߫ ߸ ߊ߬ ߖߎ߯ߡߊ߲ ߣߴߊ߬ ߢߌ߬ߡߊ ߟߎ߫ ߞߊ߬ߣߌ߲߫.  
ߌ ߓߊ߯ ߥߘߋ߬ߥߘߋ߬ߦߊ߬ߟߊ ߟߎ߬ ߓߊ߯ߙߊߣߐ ߝߟߍ߫ ߘߍ߭ ߛߎ߲ߞߎ߲ ߞߊ߲߬߸ ߞߊ߬ ߖߏ߯ߦߟߊ ߟߎ߬ ߟߊ߫ ߛߌ߲ߞߐ߲ߦߊߟߌ ߟߎ߬ ߞߊ߬ߙߊ߲߬ ߘߍ߭ ߟߊߢߊ߬ ߞߏ ߞߊ߲߬ ߸ ߌ ߘߴߊ߬ ߟߐ߲߫ ߞߏ߫ ߓߌ߬ ߡߊ߫ ߊߘߡߊߘߋ߲ ߠߎ߫ ߓߌ߬ߟߵߊ߬ߟߎ߬ ߡߙߌ߫ ߟߊ߫ ߘߍ߭ ߣߌ߫ ߥߘߋ߬ߥߘߋ߬ߟߌ ߣߌ߫ ߓߘߍ߬ߓߘߍ߬ߟߌ ߟߎ߫ ߡߊ߬، ߏ߬ ߟߎ߬ ߡߍ߲ ߠߎ߬ ߓߐ߲߯ߕߍ߫ ߸ ߘߍ߭ ߕߴ ߛߋ߫ ߛߌ߲߬ߝߏ߲߬ߧߊ߬ ߟߊ߫ ߞߊ߬ ߢߊ߬. ߒ߬ߞߊ߬߸ ߟߐ߲ߞߏߕߌ߮ ߟߎ߫ ߣߐ߬ ߘߍ߭ ߘߐߞߏ ߟߊߞߙߐ߬ߛߌ ߘߊߡߌ߬ߣߊ߬ ߟߊ߫ ߞߵߊ߬ߟߎ߫ ߓߊ߲߬ ߘߟߊߡߦߊߟߌ߫ ߞߎߡߊ ߟߎ߬ ߘߐ߫ ߸ ߘߍ߬ߟߐ߲߬ߘߐ߬ߦߊ ߛߐ߬ߘߐ߲߬ ߢߊ ߟߵߏ߬ ߘߌ߫ ߞߵߊ߬ ߞߴߊ߬ ߕߊ߫ ߟߐ߲ߞߏ߫ ߓߟߏߡߊߞߊ߬ߣߍ߲߬ ߘߌ߫ ߝߊ߯ߘߐߞߍ߫ ߁߉߲ ߠߊ߫ ߌߛߊ߫ ߡߏߦߌ ߞߐ߫.
ߖߊ߲߬ߕߏ߬ߒߘߐ: ߘߟߊߡߦߊߟߌ߫ ߞߎߡߊ ߟߋ߬ ߘߍ߭ ߘߐߞߕߌ ߘߌ߫ ߖߎ߯ߡߊ߲ ߣߌ߫ ߢߌ߬ߡߊ ߕߊ߫ ߓߟߏ߫ ߡߊ߬߸ ߥߟߊ߫ ߘߍ߭ ߞߊ߫ ߞߊ߲߫ ߞߊ߬ ߞߍ߫ ߢߊ ߡߍ߲. ߟߐ߲ߠߌ߲ߠߊ ߟߎ߫ ߣߵߏ߬ ߟߋ߬ ߓߟߏߞߊ߬ ߟߊ߫߸ ߞߵߊ߬ ߝߐ߫ ߞߏ߫ ߖߊ߬ߣߌ߲߫ ߡߐ߱ ߦߴߊ߬ ߝߐ߫ ߞߏ߫ ߘߍ߭ ߞߊ߫ ߞߊ߲߫ ߞߊ߬ ߞߍ߫ ߕߊ߲߬ ߠߋ߬ ߝߍ߲ߝߍߘߍ߲߫ ߸ ߊ߬ ߦߋ߫ ߘߍ߭ ߖߍ߬ߘߍ ߞߊ߬ߙߊ߲߬ ߊ߬ ߛߎߋߦߊ߫ ߓߟߏ߫ ߡߊ߬، ߏ߬ ߟߋ ߞߍ߫ ߘߊ߫ ߘߍ߬ߟߐ߲߬ߘߐ߬ߦߊ ߓߐߞߎ߲ ߘߌ߫. ߘߟߊߡߦߊߟߌ ߦߋ߫ (ߊߔߙߋߛߌߦߊߛߌߦߐ߲ ߥߟߊ߫ ߖ߭ߎߖ߭ߋߡߊ߲ ߘߋ߬ ߝ߭ߊߟߍ߳ߙ) ߟߋ߬ ߘߌ߫ ߝߊ߬ߙߊ߲߬ߛߌ ߘߐ߫. 
ߏ߬ ߓߍ߯ ߣߴߊ߬ ߕߊ߫߸ ߘߍ߬ߟߐ߲߬ߘߐ߬ߦߊ߬ߟߊ ߟߎ߬ ߓߍ߯ ߡߊ߫ ߓߍ߲߬ ߞߊ߲߫ ߞߋߟߋ߲߫ ߘߐ߫ ߘߍ߬ߟߐ߲߬ߘߐ߬ߦߊ ߝߘߏ߬ߓߊ߬ ߕߐ߰ ߞߏ ߘߐ߫، ߒ߬ߞߊ߬߸ ߘߍ߬ߟߐ߲߬ߘߐ߬ߦߊ߬ߟߊ ߓߍ߯ ߥߊߣߍ߲߫ ߊ߬ߟߎ߬ ߕߊ߫ ߝߊ߲߬ ߊ߬ ߞߘߐߦߌߘߊ ߘߐ߫، ߡߐ߰-ߐ-ߡߐ߰ ߓߊ߯ ߊ߬ ߞߘߐ ߦߌ߬ߘߊ߬߸ ߛߍ߲߬ߛߍ߲߬ߠߌ߲߬ߠߊ ߟߎ߬ ߘߌ߫ ߝߍ߭ ߘߏ߫ ߟߊߓߐ߫ ߏ߬ ߟߊ߫. ߡߊ߲߬ߘߋ߲߫ ߛߊ߲߬ߘߊ ߘߏ߲߬ ߓߘߴߊ߬ ߝߐ߫ ߞߘߐ߬ߡߊ߲߫ ߞߏ߫:
 "ߛߎ߬ߟߊ߬ߣߍ߲ ߠߊ߫ ߗߋ߲߰ߧߊ߬ ߞߏߖߎ߯ߦߊ ߟߋ߬ ߞߵߊ߬ ߢߊ ߥߊ߫ ߥߏ߭ ߘߐ߫"
. ߏ߬ ߟߋ ߣߐ߬ ߘߍ߬ߟߐ߲߬ߘߐ߬ߦߊ߬ߟߊ߫ ߙߋߡߐ߲߫ ߊߙߐ߲߫ ߟߐ߬ ߟߴߊ߬ ߝߐ߫ ߟߴߊ߬ ߟߊ߫ ߞߝߊ߬ߓߊ ߘߏ߫ ߞߣߐ߫ ߞߏ߫: 
"ߘߍ߬ߟߐ߲߬ߘߐ߬ߦߊ߬ߟߊ ߓߍ߯ ߓߍ߲߬ߣߍ߲߫ ߞߊ߲߫ ߞߋߟߋ߲߫ ߠߋ߬ ߡߊ߬: ߏ߬ ߟߋ߬ ߦߋ߫ ߘߍ߬ߟߐ߲߬ߘߐ߬ߦߊ ߞߎߡߊߘߋ߲ ߞߘߐߦߌߘߊ ߜߟߍ߬ߦߊ ߘߌ߫"
ߒ߬ ߞߍߕߐ߫ ߊ߬ ߝߛߊ߬ߙߌ߬ ߢߊ ߟߊߛߌߦߊߦߊ ߡߌ߬ߛߊ߬ߟߌ ߟߎ߫ ߟߋ߬ ߞߎ߲߬ߠߊ߬ߝߎߟߋ߲ ߘߌ߫ ߟߊ߫ ߒ߬ ߓߊߘߋ߲߫ ߒߞߏ߫ ߞߊߙߊ߲ߠߊ ߟߎ߫ ߡߊ߬ ߣߌ߲߬ ߸ ߏ߬ ߢߣߊߡߊ ߟߎ߬ ߝߟߍ߫:
ߏߜ߭ߎߛߕ ߞߐ߲ߕ ߝߊ߬ߙߊ߲߬ߛߌ߬ߞߊ ߡߍ߲ ߝߟߐ߫ ߞߊ߬ ߘߍ߬ߟߐ߲߬ߘߐ߬ߦߊ ߕߐ߯ߟߊ߫ ߁߈߃߉ ߟߊ߫ ߌ.ߡ. ߞߐ߫ ߸ ߏ߬ ߞߵߊ߬ ߦߌ߬ߘߊ߬ ߞߏ߫: 
"ߘߍ߬ߟߐ߲߬ߘߐ߬ߦߊ ߦߋ߫ ߟߐ߲ߞߏ߫ ߟߋ߬ ߘߌ߫ ߸ ߡߍ߲ ߞߍߕߊ ߖߍ߬ߘߍ-ߖߍ߬ߘߍ ߦߋ߫ ߘߍ߭ ߦߋߙߋ߲ ߠߎ߬ ߞߊ߬ߙߊ߲ ߘߌ߫". ߞߎߡߦߊ ߏ߬ ߓߘߊ߫ ߝߛߊ߬ߙߌ߫ ߞߘߐ߬ߡߊ߲߫.
ߋߡߌߟ ߘߎߙߑߞߍߡ: ߝߊ߬ߙߊ߲߬ߛߌ߬ߞߊ ߟߵߏ߬ ߝߣߊ߫ ߘߌ߫߸ ߏ߬ ߞߊ߬ ߘߍ߬ߟߐ߲߬ߘߐ߬ߦߊ ߞߍ߫ ߘߍ߭ ߘߐ߫ ߞߍߟߌ ߏ߬ ߟߎ߬ ߕߌߙߌ߲ ߠߋ߬ ߘߌ߫. ߊ߬ ߞߊ߲߫ ߝߣߊ߫ ߞߏ߫ ߘߍ߭ ߘߐ߫ ߞߍߟߌ ߓߎ߲ߓߎ߲ߣߍ߲߫ ߡߐ߰ ߦߙߋߞߋ ߣߴߊ߬ ߡߙߌߦߊ ߣߴߊ߬ ߕߊ߯ߛߌߟߊ ߣߴߊ߬ ߟߊ߫ ߘߐ߬ߛߏ߬ߓߌ߬ߟߌ ߟߎ߫ ߟߋ߬ ߡߊ߬߸ ߡߍ߲ ߠߎ߬ ߣߴߊ߬ ߥߋ߬ߣߌ߲߬ߞߋ ߓߟߏߝߘߊߣߍ߲߫ ߢߐ߲߮ ߠߊ߫. ߊ߬ߟߋ ߞߊ߬ ߘߍ߭ ߘߐ߫ ߞߍߟߌ ߞߍ߫ ߝߋ߲߫ ߠߋ߬ ߘߌ߫ ߸ ߡߍ߲ ߦߋ߫ ߡߐ߰ ߞߎ߲߲߬ߞߋߟߋ߲ ߛߊ߲ߘߐ߫، ߞߊ߬ߡߊߛߐ߬ߘߐ߲߬ ߊ߬ ߦߴߊ߬ ߖߘߍ߬ ߦߋ߫ ߟߴߏ߬ ߕߍߡߊ߬ ߟߋ߬. ߦߙߋߞߋ ߥߟߊ߫ ߞߎ߲߬ߞߋߟߋ߲ ߠߋ߬ "ߍ߲ߘߝ߭ߌߘߎ߳" ߘߌ߫ ߕߎ߬ߓߊ߬ߓߎ߬ ߞߊ߲ ߘߐ߫.
ߘߎߙߑߞߍߡ ߟߊ߫ ߞߎߡߊ ߏ߬ ߡߌ߬ߛߊ߬ߟߌ ߘߏ߫ ߝߟߍ߫ ߣߌ߲߬: ߡߐ߰-ߐ-ߡߐ߰ ߓߊ߯ ߛߋ߫ ߝߘߎ ߡߊ߬߸ ߞߵߊ߬ ߓߊ߲߬ ߗߏ߫ ߥߟߴߊ߬ ߛߋ߫ ߡߊ߫ ߞߴߊ߬ ߕߌ߰ߟߊ߬ߡߐ߮ ߢߍ߫ ߸ ߤߊߟߌ߬ ߣߌ߫ ߡߐ߰ ߡߊ߫ ߞߎߡߴߊ߬ ߡߊ߬߸ ߊ߬ ߘߌ߫ ߡߊ߬ߟߏ߬ߦߊ߫. ߏ߬ ߟߋ߬ ߣߐ߬ ߘߎߙߑߞߍߡ ߟߐ߬ ߟߴߊ߬ ߝߐ߫ ߟߊ߫ ߞߏ߫ ߘߍ߭ ߘߐ߫ ߞߍߟߌ ߟߊ߲߬ߘߊ߬ ߟߊ߬ߕߋߟߋ߲ ߦߋ߫ ߘߌߦߊߜߏߦߊ ߟߋ߬ ߘߌ߫ ߤߊߡߊ߲߫ ߜߏߦߊߜߏߦߊ، ߞߊ߬ߕߎ߲߯ ߸ ߌ ߓߊ߯ ߡߐ߱ ߟߎ߫ ߢߌ߬ߣߌ߲߬ߞߴߊ߬ ߡߊ߬߸ ߊ߬ߟߎ߬ ߘߴߊ߬ ߖߌ߰ ߞߴߊ߬ ߦߋ߫ ߓߐ߫ ߟߴߊ߬ߟߎ߫ ߥߊ߬ߣߌ߲߬ߞߋ ߟߋ߬ ߘߐ߫، ߞߵߊ߬ ߕߘߍ߬ ߏ߬ ߘߏ߲߬ ߦߋ߫ ߦߋߞߏ ߥߟߊ߫ ߢߟߊߦߋߟߌ ߜߊ߲߯ߛߊ߲ ߠߋ߬ ߘߌ߫.
- ߛߍ߲߫ ߛߌߡߐ߲߫ ߞߵߊ߬ ߝߛߊ߬ߙߌ߬ ߢߊ ߢߌ߲߬ ߠߋ߬ ߡߊ߬: 
"ߘߍ߬ߟߐ߲߬ߘߐ߬ߦߊ ߦߋ߫ ߘߍ߭ ߦߋߙߋ߲ ߠߎ߬ ߓߍ߯ ߟߊߘߍ߬ߣߍ߲ ߝߘߏ߬ߓߊ߬ ߞߊߙߊ߲ ߠߋ߬ ߘߌ߫».
ߡߊߞߛߌ߫ ߥߋߓߍߙ: ߊߟߌߡߊ߲ߘߎ߯ߞߊ ߞߊ߬ ߘߍ߲߬ߟߐ߲߬ߘߐ߲߬ߦߊ ߘߊ߲ߞߎ߲߫ ߟߐ߲ߞߏ ߟߋ߬ ߘߌ߫ ߸ ߡߍ߲ ߞߍߕߊ ߦߋ߫ ߘߍ߭ ߣߌߞߎߣߎ߲ ߢߊߦߋ ߣߴߊ߬ ߝߛߊ߬ߙߌ ߘߌ߫ ߸ ߞߣߊ߬ߕߏ߫ ߣߌߞߎߣߎ߲ ߏ߬ ߘߐߦߙߌߥߊߟߌ ߞߎ߲߭ ߣߴߊ߬ ߞߐߝߟߌ ߢߊߦߌ߬ߘߊ߬ ߟߊ߫ ߞߏߢߊ߬ ߛߋߘߎ߫.
ߌ ߓߊ߯ ߘߍ߬ߟߐ߲߬ߘߐ߬ߦߟߊ߬ ߞߘߐ ߡߍ߲߬ ߠߎ߬ ߟߊ߫ ߝߛߊ߬ߙߟߌ߬ ߢߊ ߢߌ߲߬ ߠߎ߫ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߞߘߐߛߍ߲߬ߛߍ߲߫ ߦߟߌߟߊߡߍ߲ߛߍ߲ߧߊ ߘߝߊߣߍ߲ ߘߐ߫ ߸ ߌ ߘߴߊ߬ ߛߐ߬ߘߐ߲߬ ߞߏ߫ ߊ߬ߟߎ߬ ߓߍ߯ ߞߊ߲߫ ߞߏ߫ ߞߋߟߋ߲߫ ߠߋ߬ ߡߊ߬ ߤߊߟߌ߬ ߣߴߊ߬ ߝߐ߫ ߢߊ ߟߎ߬ ߓߐ߫ ߘߊ߫ ߢߐ߲߮ ߡߊ߬ ߣߍ߲ߞߍ߫ ߥߟߊ߫ ߓߊߞߍ߫، ߏ߬ ߘߐ߫ ߸ ߊ߬ ߞߊ߫ ߞߊ߲߫ ߞߊ߬ ߕߏ߫ ߒ߬ ߞߣߐ߫ ߞߏ߫ ߘߍ߬ߟߐ߲߬ߘߐ߬ߦߊ ߗߋߥߊߟߌ ߦߋ߫ ߘߍ߭ ߞߊ߬ߞߎ߬ߘߊ߬ߡߊ ߣߴߊ߬ ߞߊ߬ߞߎ߬ߘߊ߬ߞߎ߬ߘߊ߬ߡߊ ߢߊߢߌߣߌ߲ ߠߋ߬ ߘߌ߫.  ߤߊ߯ߟߌ߫ ߹ ߘߍ߬ߞߊ߬ߙߊ߲߬ߠߊ ߕߴߛߋ߫ ߢߌ߬ߣߊ߬ ߟߊ߫ ߘߐ߬ߝߐ ߞߐ߫ ߝߋߝߋߝߋ߫، ߓߊ߸ ߛߌߛߍ߲߬ ߞߏ ߟߎ߬ ߕߴߛߋ߫ ߢߊߦߋ߫ ߟߊ߫ ߣߌ߫ ߞߐߛߊߦߌ߲߫ ߡߊ߫ ߞߍ߫ ߘߐ߬ߝߐ ߡߊ߬߸ ߖߐ߲߰ߛߊ߫ ߝߟߐ߫ ߞߏ ߟߎ߬ ߘߌ߫ ߝߊ߰ߡߎ߲߫ ߞߣߊ߬ߕߏ߫ ߓߌ߬ ߞߏ ߟߎ߬ ߘߐߞߣߍ߫ ߟߊ߫ ߓߘߍߞߍ߭. ߓߊ߬ߙߌ߬ ߸ ߊߘߡߊߦߊ ߘߍ߭ ߓߌ߬ߟߊ߬ߡߊ ߞߍߢߊ ߟߋ߬ ߘߍ߬ߞߊ߬ߙߊ߲߬ߠߊ ߟߎ߬ ߟߊ߫ ߕߌߙߌ߲ߠߌ߲ߘߊ ߕߊ߲ߓߊ߲ ߘߌ߫. ߊ߬ߟߎ߬ ߞߊ߫ ߞߊ߲߫ ߠߋ߬ ߞߊ߬ ߘߍ߭ ߝߟߐߟߡߊ ߟߐ߲ߣߌ߲ ߝߊ߲߬ߞߊߘߏ߲߬ ߛߎ߲ߞߎ߲ ߣߌ߫ ߘߡߊ߬ߟߐ߲ ߓߟߏ߫ ߡߊ߬ ߥߟߴߊ߬ ߝߌ߬ߟߊ ߜߙߊ߬ߣߍ߲߫ ߢߐ߲߰ߠߊ ߓߍ߯ ߟߊߘߍ߬ߣߍ߲ ߢߊߢߌߣߌ߲.






























ߛߌ߰ ߝߌߟߊߣߊ߲:
ߘߍ߬ߟߐ߲߬ߘߐ߬ߦߊ ߓߐߛߎ߲ ߣߴߊ߬ ߕߎ߬ߜߍ߬ߕߎ߬ߜߍ߬ ߢߊ

DEUXIEME PARTIE :
Origine et évolution de la Sociologie























ߘߍ߬ߟߐ߲ߘߐ߬ߦߊ ߓߐߛߎ߲ ߣߴߊ߬ ߕߎ߬ߜߍ߬ߕߎ߬ߜߍ߬ ߢߊ:
ߘߍ߬ߟߐ߲߬ߘߐ߬ߦߊ ߛߐ߬ߘߐ߲߬ߣߍ߲߫ ߝߊ߯ߘߐߞߍ߫ ߁߉߲ ߠߋ߬ ߟߊ߫، ߞߏ߬ߣߌ߲߫ ߸ ߘߍ߭ ߞߊ߲߬ߡߙߌ ߘߊߡߌ߬ߣߊ߬ ߘߊ߫ ߞߊ߬ߦߌ߯ ߤߌ߲ߤߊ߲߬ߤߌ߲߫߹ ߞߊ߬ߞߘߐ ߥߎ߬ߛߎ ߣߌ߫ ߞߊ߬ߞߎߘߊ ߕߊ ߞߎ߲߬ߕߊ߮ ߞߘߐ߫ ߥߟߊ߫ ߞߵߊ߬ ߘߊߡߌ߬ߣߊ߬ ߝߟߐ߫ ߡߊ߬ ߞߣߵߊ߬ ߛߌ߰ ߓߌ߬ ߟߊ߫߸ ߟߐ߲ߞߏߕߌ߯ ߛߌߦߊߡߊ߲߫ ߠߊ߫ ߛߌ߲ߞߐ߲ߦߊߟߌ ߟߎ߬ ߝߘߏ߬ߢߐ߲߰ߡߊ ߞߎ߲߭ ߢߣߊߡߊ ߘߏ߫ ߟߋ߬ ߥߊ߯ߕߌ ߟߎ߬ ߓߐߢߐ߲߯ߡߊ ߘߌ߫، ߡߐ߱ ߡߍ߲ ߠߎ߬ ߟߊ߫ ߢߣߊߡߦߊ ߓߍ߲߬ ߘߊ߫ ߒ߬ ߓߋ߲ߓߊ߫ ߥߊ߲߬ߞߙߊ ߟߎ߬ ߕߊ ߡߊ߬߸ ߛߏ߲߬ߖߘߊ߬ ߕߟߋ ߡߐ߱ ߟߎ߬ ߏ߱ ߸ ߛߊ߬ߡߏ߬ߙߌ߬ ߕߟߋ ߡߐ߱ ߟߎ߬ ߏ߱ ߸ ߥߙߎߣߍߦߊ߫ ߕߟߋ ߡߐ߱ ߟߎ߬ ߏ߱ ߸ ߘߍ߲ߖߘߍߟߦߊ߫ ߕߟߋ ߡߐ߱ ߟߎ߬ ߏ߱ ߸ ߊ߬ ߣߌ߫ ߒ߬ ߠߊ߫ ߞߌߢߍ߲ߦߊߟߌ߫ ߕߟߋ ߣߌ߲߬ ߡߐ߱ ߟߎ߬ ߏ߱ ߸ ߊ߬ ߓߍ߯ ߡߙߌߦߊ ߟߎ߬ ߓߐߣߍ߲߫ ߢߐ߲߮ ߡߊ߬، ߊ߬ ߛߌ߫ ߡߙߌߦߊ ߣߴߊ߬ ߦߋߟߌߢߊ ߟߎ߬ ߡߊ߫ ߞߍ߫ ߞߋߟߋ߲߫ ߘߌ߫ ߝߋߎ߫߹.
ߒ߬ߓߊ߬߸ ߡߙߌߓߊ߯ ߝߟߐ ߟߎ߫ ߞߊ߬ ߘߍ߭ ߣߌ߫ ߡߊ߰ߙߌ߬ ߞߏ ߟߋ߬ ߞߊ߬ߝߏ߬ ߢߐ߲߮ ߠߊ߫، ߘߏ߫ ߟߎ߫ ߞߵߊ߬ ߞߍ߫ ߛߎߋߦߊ ߛߎ߲ߞߎ߲ߡߊ ߟߋ߬ ߘߌ߫ ߸ ߡߐ߰ ߜߘߍ߫ ߟߎ߫ ߝߣߊ߫ ߞߵߊ߬ ߞߍ߫ ߞߏߟߊߘߍ ߣߌ߫ ߞߊ߲ߞߋ ߟߋ߬ ߘߌ߫، ߏ߬ ߟߎ߬ ߘߌߣߊ߬ ߢߊߝߐ߫ ߒ߬ ߓߟߏ߫ ߛߌߛߍ߲߬-ߛߌߛߍ߲߬، ߞߏ߬ߣߌ߲߬ ߸ ߘߍ߬ߟߐ߲߬ߘߐ߬ߦߊ ߘߐ߬߬ߝߐ ߟߊߛߊ߬ߦߌ߲ ߘߐ߫ ߸ ߕߞߌߦߊ߫ ߢߌߣߌ߲ߞߊߟߌ߫ ߞߋߟߋ߲߫ ߠߋ߬ ߣߊ߬ ߟߊ߫ ߓߍ߯ ߤߊ߲ߞߟߌ ߟߊ߫، ߏ߬ ߝߟߍ߫ ߣߌ߲߬:
ߡߎ߲߬ ߦߋ߫ ߘߍ߬ߟߐ߲߬ߘߐ߬ߦߊ ߟߊ߫ ߟߐ߲ߞߏߦߊ ߦߌ߬ߘߊ߬ ߟߊ߫؟
ߞߎߡߘߊ ߝߟߐ: ߘߍ߬ߟߐ߲߬ߘߐ߬ߦߊ ߟߊ߫ ߟߐ߲ߞߏߦߊ ߛߙߊߕߌ ߟߎ
ߣߌ߫ ߛߐ߲߬ ߓߘߊ߫ ߓߊ߲߫ ߞߍ߫ ߟߴߊ߬ ߡߊ߬ ߞߏ߫ ߘߍ߬ߟߐ߲߬ߘߐ߬ߦߊ ߞߎ߲߬ߓߐ ߦߋߣߍ߲߫ ߝߊ߯ߘߐߞߍ ߁߉߲ ߠߋ߬ ߟߊ߫߸ ߏ߬ ߦߋ߫ ߟߐ߲ߠߌ߲ ߣߕߊ߬ߘߐ߬ߛߌ߰ ߢߊ ߣߴߊ߬ ߘߋ߬ߙߌ߬ߘߊ߬ߦߊ ߞߍߟߌ ߟߋ߬ ߘߌ߫ ߜߋ߲ߜߋ߲߫. ߘߋ߬ߙߌ߬ߘߊ߬ߦߊ ߛߌ߲ߞߐ߲ ߥߟߴߊ߬ ߞߘߐ ߦߋ߫: ߝߋ߲-ߋ-ߝߋ߲߫ ߣߌ߫ ߡߐ߱ ߟߎ߬ ߓߘߊ߫ ߘߋ߬ߙߌ߫ ߊ߬ ߟߊ߫߸ ߞߵߊ߬ ߕߊ߬ ߦߏ߫ ߟߊ߲߬ߘߊ߫. ߣߌ߫ ߒ ߞߊ߬ ߒ ߓߊ߲ߓߊ߲߫ ߞߙߊ߬ߡߐ߯ ߛߎ߬ߟߋ߬ߡߊ߰ߣߊ߬ ߟߊ߫ ߒߞߏ ߞߘߐߝߐߟߊ߲ߓߊ ߞߊ߲߬߸ ߊ߬ ߦߋ߫ ߍ߲ߛߑߕߌߕߎ߳ߛߌߦߐ߲ ߠߋ߬ ߘߌ߫ ߝߊ߬ߙߊ߲߬ߛߌ߬ ߞߊ߲ ߘߐ߫. ߘߋ߬ߙߌ߬ߘߊ߬ߦߊ ߡߌ߬ߛߊ߬ߟߌ ߘߏ߫ ߟߎ߫ ߟߋ߬ ߣߌ߲߬: 
ߞߐߙߍ (ߘߋ߲ߓߦߊ ߞߊ߬ߣߌ߲߫)، ߞߊ߲ߓߍ߲، ߛߋߓߊ߯ߦߊ (ߓߘߍ߬ߓߘߍ߬ߟߌ)، ߞߎ߬ߙߎ߲߬ߘߎ، ߓߍ߯ߦߊ، ߞߊ߬ߙߌ߬ߦߊ (ߛߘߍ ߟߎ߬ ߞߊ߬ߣߌ߲߫)، ߡߊ߲߬ߕߏ߲߬ߕߍ߫ ߛߌ߲߬ߝߏ߲߬ߧߊ߬ߟߌ (ߐߙߑߜ߭ߊߣߌߖ߭ߊߛߌߦߐ߲ ߍ߲ߕߍߙߑߣߊߛߌߦߐ߲ߣߊߟ).
ߞߊ߬ߙߊ߲߬ߓߏߟߏ߲ ߓߍ߯ ߕߍ߫ ߘߊ߲ߞߎ߲߫ ߠߊ߫ ߟߐ߲ߞߏ߫ ߘߌ߫ ߸ ߝߏ߫ ߘߊ߬ߟߎ ߘߏ߫ ߟߎ߫ ߓߊ߯ ߘߝߊ߫ ߞߏߟߌߞߏߟߌ߫. ߘߍ߬ߟߐ߲߬ߘߐ߬ߦߊ ߕߊ ߘߊ߬ߟߎ߬ ߢߣߊߡߊ߫ ߣߊ߯ߣߌ߲߫ ߏ߬ ߟߎ߫ ߟߋ߬ ߣߌ߲߬:
ߝߟߐ: ߓߍ߯ ߥߟߊ߫ ߡߐ߰ ߛߌߦߊߡߊ߲߫ ߠߋ߬ ߞߊ߫ ߞߊ߲߫ ߞߊ߬ ߓߍ߲߬ ߞߊ߬ߙߊ߲߬ߓߏ߬ߟߏ߲ ߣߊ߬ߝߊ ߣߴߊ߬ ߢߊ߬ߕߣߐ ߡߊ߬، ߏ߬ ߘߐ߫ ߸ ߝߏ߫ ߊ߬ ߦߋ߫ ߞߊ߬ߙߊ߲߬ ߖߊ߯ߓߘߊ ߟߎ߬ ߞߣߐ߫ ߸ ߛߊ߫ ߡߐ߱ ߟߎ߬ ߘߌ߫ ߘߋ߬ߙߌ߫ ߊ߬ ߟߊ߫، ߊ߰ ߝߐ߫ ߟߴߏ߬ ߟߋ ߡߊ߬ ߞߴߊ߬ ߓߘߊ߫ ߘߋ߬ߙߌ߬ߘߊ߬ߦߊ߫، ߝߊ߬ߙߊ߲߬ߛߌ ߘߐ߫ (ߍ߲ߛߑߕߌߕߎ߳ߛߌߦߐ߲ߣߊߟߌߖ߭ߋ߫). ߣߌ߫ ߡߐ߰ ߘߴߊ߬ ߟߊߓߐ߫ ߞߎߡߊ߫ ߝߍ߬ ߸ ߒߞߏ ߝߣߊ߫ ߓߘߊ߫ ߛߋ߫ ߘߋ߬ߙߌ߬ߘߊ߬ߦߊ ߞߛߊߞߊ ߘߐ߫، ߓߊߏ߬ ߸ ߊ߬ ߞߊ߬ߙߊ߲߬ߕߊ߬ ߓߟߏߡߊߞߊ߬ߣߍ߲ ߠߎ߬ ߓߘߊ߫ ߘߊߦߟߍ߬ ߸ ߊ߬ ߓߘߊ߫ ߘߏ߲߬ ߖߊ߯ߓߘߊ ߘߏ߫ ߟߎ߫ ߟߊ߫߸ ߞߌߢߍ߲߫ ߕߌߙߌ߲ߠߌ߲ߠߊ ߟߎ߬ ߦߴߊ߬ ߞߊ߲߬ ߞߵߊ߬ ߢߊߢߌߣߌ߲߫ ߸ ߡߊ߲߬ߕߏ߲߬ߕߍ߫ ߛߌ߲߬ߝߏ߲߬ߘߊ ߣߴߊ߬ ߛߌ߲߬ߝߏ߲߬ߧߊ߬ߟߌ ߟߎ߬ ߛߌߦߊߡߊ߲߫ ߓߘߊ߫ ߛߐ߲߬ ߊ߬ ߟߊ߫ ߟߐ߲ߠߌ߲ ߡߊ߬.
ߞߎߡߊ ߞߊ߬ ߒ߬ ߕߘߍ߬ ߦߋ߲߬ ߠߋ߬ ߗߐ߫. ߊ߬ ߟߐ߲ߣߍ߲߫ ߘߍ߬ߟߐ߲߬ߘߐ߬ߦߊ ߘߐ߬ߝߐ ߘߐ߫ ߸ ߞߴߊ߬ ߟߐ߲ߞߏߕߌ߯ ߝߟߐ ߟߎ߬ ߕߘߍ߬ ߞߊ߬ߙߊ߲߬ ߛߎ߰ ߜߘߍ߫ ߟߐ߲ߓߊ߮ ߟߎ߫ ߟߋ߬ ߘߌ߫، (ߤߊߞߍߦߟߊ ߥߟߊ߫ ߥߘߋ߬ߥߘߋ߬ߦߊ߬ߟߊ ߤߊߡߊ߲߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲߬ߠߊ...) ߡߍ߲ ߠߎ߬ ߟߐ߬ߣߍ߲߫ ߕߘߍ߬ ߊߘߡߊߦߊ߫ ߟߐ߲ߞߏ ߟߎ߬ ߟߐ߲ߘߊ ߟߎ߬ ߛߌ߰ ߟߊ߫ ߦߊ߬ߣߌ߲߫ ߊ߬ ߛߓߍߥߟߊ߫ ߝߟߐ ߟߎ߬ ߛߌ߲ߘߌ߫ ߕߍ߫. ߛߓߍߥߟߊ ߦߋ߫ ߟߐ߲ߞߏ߫ ߓߟߏߡߊߞߊ߬ߣߍ߲ ߞߊ߬ߙߊ߲߬ߘߊ ߛߌ߲߬ߝߏ߬ߧߊ߬ߣߍ߲ ߠߋ߬ ߘߌ߫ ߖߊ߯ߓߘߊ ߓߟߏ߫، ߊ߬ ߦߋ߫ (ߛ߭ߍߙ) ߟߋ߬ ߘߌ߫ ߝߊ߬ߙߊ߲߬ߛߌ ߘߐ߫.
߁߈߈߇ ߟߊ߫ ߌߛߊ߫ ߡߏߦߌ ߞߐ߫ ߸ ߥߘߋ߬ߥߘߋ߬ߦߊ߬ߟߊ߫ ߞߊ߬ߙߊ߲߬ߡߐ߰ߦߊ߬ߣߍ߲߫ ߝߊ߬ߙߊ߲߬ߛߌ߬ߞߊ ߡߍ߲ ߕߐ߯ ߞߏ߫ (ߋߡߌߟ ߘߎ߳ߙߑߞߍߡ) ߏ߬ ߟߋ߬ ߞߊ߬ ߘߍ߭ ߟߐ߲ߞߏ߫ ߥߟߊߘߊ ߓߌ߬ߟߊ߬ ߞߊ߬ߙߊ߲߬ߘߋ߲ ߠߎ߬ ߞߎ߲߬ ߓߐߙߑߘߏ߫ ߖߊ߯ߓߘߊ ߟߊ߫ ߝߊ߬ߙߊ߲߬ߛߌ߫.
߁߈߉߃ߟߊ߫ ߌ.ߡ. ߞߐ߫ ߸ ߊߟߑߓߌߦߐ߲ ߛߑߡߐߟ ߞߊ߬ ߘߍ߬ߟߐ߲߬ߘߐ߬ߦߊ ߞߊ߬ߙߊ߲߬ ߦߌ߬ߟߊ߬ ߝߟߐ ߛߌ߲ߘߌ߫ ߛ߭ߌߞߊߜ߭ߏ ߖߊ߯ߓߘߊ ߟߊ߫ ߊߡߙߌߞߌ߬، ߊ߲߬ߜ߭ߌ߬ߟߋ߬ߘߎ߯ ߕߊ߫ ߛߓߍߥߟߊ߫ ߝߟߐ ߛߌ߲ߘߌ߫ ߘߊ߫ ߁߉߀߇ ߟߊ߫߸ ߞߊ߬ ߊߟߌߡߊ߲ߘߎ߯ ߕߊ ߘߊߦߟߍ߬ ߁߉߁߄ ߠߊ߫، ߏ߬ ߘߐ߫ ߸ ߘߍ߬ߟߐ߲߬ߘߐ߬ߦߊ ߘߎ߲ߓߎߡߊ ߦߋ߫ ߕߎߡߊ ߞߍ߫ ߘߊ߫ ߝߊ߯ߘߐߞߍ ߁߉߲ ߝߊ߲߭ ߠߋ߬ ߝߍ߬. ߞߎߡߊ߫ ߟߊߛߎߘߎ߲ߧߊ߫ ߘߐ߫ ߸ ߘߋ߬ߙߌ߬ߘߦߊ߬ߟߌ ߟߋ߬ ߛߋ߲߬ߧߊ߬ ߝߟߐ ߘߌ߫ ߞߊ߬ ߕߊ߯ ߟߐ߲ߞߏߦߊ ߡߊ߬.
ߝߌߟߊߣߊ߲: ߞߏ߬ߣߌ߲߫ ߸ ߘߋ߬ߙߌ߬ߘߦߊ߬ߟߌ ߞߋߟߋ߲߫ ߕߍ߫ ߛߴߊ߬ ߟߐ߲ߞߏߦߊ ߦߌ߬ߘߊ߬ ߟߊ߫ ߘߋ߬، ߏ߬ ߘߐ߫ ߸ ߝߏ߫ ߞߊ߬ߙߊ߲߬ߓߏߟߏ߲ ߝߣߊ߫ ߦߋ߫ ߛߋ߫ ߊ߬ ߕߊ߫ ߟߐ߲ߠߌ߲߫ ߓߟߏߡߊߞߊ߬ߣߍ߲߬ ߠߊߓߐ߫ ߟߊ߫ ߸ ߡߍ߲ ߛߎ߯ ߢߐ߲߰ ߡߊ߫ ߘߋ߬ߙߌ߬ ߦߋ߫ ߟߊ߫، ߞߊ߬ߕߎ߲߯ ߸ ߘߍ߬ߟߐ߲߬ߘߐ߬ߦߊ ߞߊ߬ߞߎ߬ߘߟߊ߬ߡߊ ߢߌ߲߬ ߣߌ߫ ߊߘߡߊߦߊ ߟߐ߲ߞߏ߫ ߞߊ߬ߞߘߐ߬ߟߊ߬ߡߊ ߘߊ߲߬ߕߍ߰ߓߐ ߓߏ߲߬ߓߊ߫ ߟߋ߬ ߞߏߛߓߍ߫.  ߡߌ߬ߛߊ߬ߟߌ߬ ߘߐ߫ ߸ ߘߍ߬ߟߐ߲߬ߘߐ߬ߦߊ ߣߐ߬ ߊ߬ ߢߌߣߌ߲ߞߏ ߓߍ߯ ߞߘߐߦߌ߬ߘߊ߬ ߟߊ߫ ߟߋ߬ ߜߘߋߜߘߋ߫ ߸ ߊ߬ ߣߌ߫ ߦߟߌߟߊߡߍ߲ߛߍ߲ߧߊ ߘߝߊߣߍ߲ ߠߊ߫߸ ߞߵߊ߬ ߓߎ߰ߓߎ߯ ߞߵߊ߬ ߛߍ߲ߛߍ߲߫ ߖߌ߫ ߢߡߊߟߐ߬ߣߍ߲߫ ߞߘߐ߫ ߞߵߊ߬ ߟߊߜߍ߫ ߛߏߘߊ߫߹ߘߍ߭ ߘߐ߫ ߞߍߟߌ ߟߎ߬ ߕߌߙߌ߲ߠߌ߲ ߡߊ߫ ߘߊ߲߬ ߤߊ߲ߞߟߌߦߊ ߞߋߟߋ߲߫ ߡߊ߬ ߡߎ߬ߕߎ߲߫ ߘߋ߬ ߦߏ߫ ߝߟߐ߫ ߥߘߋ߬ߥߘߋ߬ߦߊ߬ߟߊ ߟߎ߬ ߕߘߍ߬ ߊ߬ ߞߍ߫ ߟߊ߫ ߢߊ ߡߍ߲، ߓߟߏߦߊ ߥߟߊ߫ ߞߘߐߓߐߟߌ ߝߣߊ߫ ߞߍ߫ ߘߴ ߊ߬ߟߎ߬ ߟߊ߫ ߞߍߛߌߟߊ ߓߎ߲ߓߎ߲ ߘߌ߫ ߘߏߦߌ߲߫.
ߝߊ߲ߓߏ߲ ߠߎ߬ ߟߊߛߌߦߊߦߊ ߋߙߐߔߎ߬ ߜߙߋ ߞߊ߲߬ ߝߊ߯ߘߐߞߍ ߁߉߲ߠߊ߫߸ ߏ߬ ߞߊ߬ ߦߟߍ߬ߡߊ߲߬ߓߊ߫ ߥߟߊ߫ ߥߎ߬ߦߊ߲߬ߞߌ߬ߟߌ ߟߋ߬ ߟߊߘߏ߲߬ ߋߙߐߔߎߞߊ ߟߎ߬ ߘߎߢߊߘߐߕߍ߯ ߢߊ ߘߐ߫ ߸ ߣߊߟߌ߬ߡߎ߲߫ ߘߍ߭ ߕߍߓߊ߯ߦߊ ߟߎ߬ ߡߊߝߊ߬ߟߋ߲ ߘߌ߫ ߸ ߞߊ߬ߡߊߛߐ߬ߘߐ߲߬ ߡߊߣߊ߲ߞߎ߲ߕߌ߯ߦߊ ߘߍ߲߰ߦߊ߬ߟߌ ߞߐߝߟߌ ߝߍ߬ ߘߍ߭ ߞߊ߲߬. ߘߍ߬ ߞߎߘߊ ߏ߬ ߝߍ߬ ߦߋߣߍ߲ ߠߎ߫ ߟߋ߬ ߣߐ߬ ߝߘߏ߬ߓߊ߬ ߛߋߓߊ߯ߦߊ ߟߎ߬ ߣߌ߫ ߡߙߊ߬ߘߊ߬ߞߊ߲ߞߋ ߟߎ߬ ߣߌ߫ ߞߊ߬ߝߏ߬ ߘߌ߲ߞߌߙߊ ߟߎ߬ ߣߌ߫ ߢߐ߲߯ߘߍߡߍ߲ ߘߍ߬ߘߊ ߟߎ߫ ߟߐ߬ ߟߴߊ߬ߟߎ߬ ߡߙߌߦߊ߫ ߞߘߐ ߟߎ߬ ߕߏ߫ ߟߊ߫ ߦߋ߲߬ ߞߊ߬ ߛߋߒߞߏߟߦߊ ߞߍߛߌߟߊ߫ ߞߎߘߊ ߟߎ߬ ߕߊ߬߸ ߏ߬ ߟߎ߬ ߡߍ߲ ߠߎ߫ ߟߐ߬ߣߍ߲߫ ߖߊ߬ߕߋ߬ߛߎ߬ߓߐ߬ ߕߐ߯ߛߓߍ ߣߌ߫ ߘߍ߭ ߕߌߙߌ߲ߠߌ߲ ߡߊ߬. ߝߊ߯ߘߐߞߍ߫ ߁ ߘߟߊߘߍߟߌ ߣߴߊ߬ ߢߌ߬ߣߌ߲߬ߞߊ߬ߟߌ ߟߎ߫ ߟߋ߬ ߣߐ߬ ߓߟߏߦߊ ߣߌ߫ ߞߘߐߓߐߟߌ ߞߍ߫ ߟߊ߫ ߘߍ߬ߟߐ߲߬ߘߐ߬ߦߊ ߟߐ߲ߞߏߦߊ ߓߊߖߎ߫ ߝߌߟߊߣߊ߲ ߘߌ߫.
ߛߓߊߣߊ߲: ߘߋ߬ߙߌ߬ߘߦߊ߬ߟߌ ߣߌ߫ ߓߟߏߦߊߟߌ ߟߎ߬ ߝߣߊ߫ ߕߍ߫ ߛߋ߫ ߓߍ߲߬ ߠߊ߫߸ ߝߏ߫ ߟߐ߲ߞߏ ߦߋ߫ ߘߍ߭ ߟߊ߫ ߝߍ߭ ߣߴߊ߬ ߕߌߢߍ߫ ߞߏ ߟߎ߬ ߘߊ߲ߘߊ߫ ߢߊ ߣߴߊ߬ ߝߙߋߞߋ ߟߎ߬ ߡߟߊ߫ ߢߊ ߢߊߦߌ߬ߘߊ߬ ߊߘߡߊߦߊ ߟߊ߫. ߏ߬ ߟߋ߬ ߣߐ߬ ߘߍ߬ߟߐ߲߬ߘߐ߬ߦߊ ߣߌ߫ ߘߍ߭ ߞߊ߲߬ߡߙߌ߬ߓߊ߮ ߟߎ߬ ߓߍ߯ ߟߐ߬ ߟߊ߫ ߞߊ߬ߞߎ߬ߘߊ߬ ߝߙߋߞߋ ߟߎ߬ ߣߌ߫ ߞߊ߬ߞߘߐ߬ ߕߊ ߟߎ߬ ߘߊ߲ߘߊ߫ ߢߊ ߓߐ߫ ߟߊ߫ ߢߐ߲߮ ߡߊ߬. ߡߊߙߑߞߛ ߏ߱ ߸ ߞߐ߲ߕ ߏ߱ ߸ ߟߋߔߑߟߋ߫ ߏ߱ ߸ ߘߎߙߑߞߍߡ ߏ߱ ߸ ߊ߬ߟߎ߬ ߓߍ߯ ߞߵߊ߬ߟߎ߫ ߖߍ߬ߘߍ ߦߟߌߦߊ ߟߋ߬ ߕߊ߬߸ ߞߵߏ߬ ߞߍ߫ ߘߍ߭ ߞߊ߬ߞߎ߬ߘߊ߬ߞߎ߬ߘߊ߬ ߝߙߋߞߋ ߟߎ߬ ߓߊߖߎ ߣߴߊ߬ ߘߊ߲ߘߊ߫ ߢߊ ߘߌ߫. ߏ߬ ߟߋ߬ ߦߴߊ߬ ߦߌ߬ߘߊ߬ ߟߊ߫ ߒ߬ ߠߊ߫ ߞߏ߫ ߘߎߢߊ߫ ߦߋ߫ ߦߟߍ߬ߡߊ߲߬ ߠߊ߫ ߢߊ ߡߍ߲ ߸ ߘߍ߭ ߝߙߋߞߋ ߘߊ߲ߘߊ߫ ߢߊ ߝߣߊ߫ ߦߋ߫ ߦߟߍ߬ߡߊ߲߬ ߠߊ߫ ߕߋ߲߬ ߠߋ߬. ߦߟߌߦߊ ߏ߬ ߟߋ߬ ߦߋ߫ ߘߍ߬ߟߐ߲߬ߘߐ߬ߦߊ ߟߐ߲ߞߏߦߊ ߦߌ߬ߘߊ߬ߟߊ߲ ߛߓߊߣߊ߲ ߘߌ߫.
ߣߊ߯ߣߌ߲ߣߊ߲: ߘߍ߬ߟߐ߲߬ߘߐ߬ߦߊ ߣߊ߬ ߟߐ߲ߞߏߦߊ ߟߋ߬ ߞߍ߫ ߟߴߊ߬ ߕߊ߯ߡߊߛߋ߲ ߓߊߖߎ ߘߌ߫. ߘߍ߭ ߘߌ߫ ߞߊ߬ߙߊ߲߬ ߊ߬ ߘߐ߫ ߞߍߟߌ ߣߴߊ߬ ߦߋߙߋ߲ ߣߴߊ߬ ߞߣߐ߫ ߞߏ ߣߴߊ߬ ߞߐߞߊ߲߫ ߞߏ ߡߎ߰ߡߍ ߓߍ߯ ߟߊߘߍ߬ߣߍ߲ ߡߊ߬. ߘߍ߬ߟߐ߲߬ߘߐ߬ߦߊ ߣߐ߬ ߟߐ߲ߞߏ ߟߊ߫ ߞߍߛߌߟߊ ߟߋ߬ ߕߊ߬ ߟߊ߫ ߘߏߦߌ߲߫. ߘߍ߬ߟߐ߲߬ߘߐ߬ߦߊ ߟߊ߫ ߟߐ߲ߞߏߦߊ߫ ߦߌߟߊ ߘߊ߬ߟߎ߬ ߣߊ߯ߣߌ߲ߣߊ߲ ߠߵߏ߬ ߘߌ߫. ߛߌߞߊ߫ ߛߌ߫ ߕߍ߫ ߘߍ߬ߟߐ߲߬ߘߐ߬ߦߊ ߟߊ߫ ߟߐ߲ߞߏߦߊ ߘߐ߫ ߓߌ߬ ߸ ߤߊߟߌ߬ ߣߴߊ߬ ߞߊ߬ߙߊ߲ ߣߊ߬ߕߊ (ߘߍ߭ ߞߊ߬ߣߌ߲߫) ߞߘߐߦߌ߬ߘߊ߬ ߢߊ ߞߊ߫ ߛߌߦߊ߫߸ ߊ߬ ߞߍߞߌߦߊ ߣߴߊ߬ ߞߍߛߌߟߊ ߝߣߊ߫ ߞߊ߫ ߛߌߦߊ߫.
ߞߎߡߘߊ ߝߌߟߊߣߊ߲: ߘߍ߭ ߦߋ߫ ߘߍ߬ߟߐ߲߬ߘߐ߬ߦߊ ߓߐߞߎ߲߫ ߖߐ߲ߖߐ߲ ߠߋ߬ ߘߌ߫
ߘߍ߭ ߡߍ߲ ߦߋ߫ ߘߍ߬ߟߐ߲߬ߘߐ߬ߦߊ ߓߊߖߎ ߘߌ߫ ߸ ߏ߬ ߞߍ߫ ߘߊ߫ ߥߘߋ߬ߥߘߋ߬ߦߟߊ߬ ߥߙߍߓߊ߫ ߟߋ߬ ߟߊ߫ ߝߏߘߏ߲ߢߐ߲߯ߠߊ ߛߊߓߎ ߘߌ߫. ߊ߬ߟߎ߬ ߡߊ߫ ߓߍ߲߬ ߡߙߌߦߊ߫ ߞߋߟߋ߲߫ ߡߊ߬ ߘߍ߭ ߓߐߛߎ߲ ߡߊ߬ߝߊ߲ ߝߍ߬. ߊ߬ߟߎ߬ ߓߍ߯ ߦߴߊ߬ ߝߍ߬ ߞߊ߬ ߢߌ߬ߣߌ߲߬ߞߊ߬ߟߌ ߢߌ߲߬ ߠߋ߬ ߖߊ߬ߓߌ߫: ߘߍ߭ ߓߐ߰ߓߐ߮ ߡߎ߲߬ ߘߌ߫؟ ߏ߬ ߖߊ߬ߓߌ߬ ߓߟߏ߫ ߡߊ߬߸ ߥߘߋ߬ߥߘߋ߬ߦߊ߬ߟߊ ߟߎ߬ ߓߟߏߝߘߊߣߍ߲߫ ߛߌ߰ ߃ ߟߋ߬ ߘߌ߫: ߛߎ߲ߞߎ߲ߞߊ߲ߞߋ ߟߎ߬ ߟߊ߫ ߛߌ߲ߞߐ߲ߦߊߟߌ ߘߍ߭ ߞߊ߲߬، ߘߍ߭ ߓߍ߬ߒߘߐ ߦߟߌߦߊ ߟߎ߬، ߊ߬ ߣߌ߫ ߘߍ߬ߟߐ߲߬ߘߐ߬ߦߊ ߛߌ߲ߞߐ߲ߦߊߟߌ ߟߎ߬.
߁߭-ߛߎ߲ߞߎ߲ߞߊ߲ߞߋߦߊ ߘߐ߬ߡߙߌ ߟߎ߬: 
ߛߎ߲ߞߎ߲ߞߊ߲ߞߋߦߊ ߓߍ߯ ߡߙߌ ߓߊߖߎ ߦߋ߫ ߞߋߟߋ߲߫ ߠߋ߬ ߘߌ߫، ߛߎ߲ߞߎ߲ ߓߟߏ ߡߊ߬߸ ߊߘߡߊ ߦߋ߫ ߘߍ߬ߟߊ߲߬ߘߌ ߟߋ߬ ߘߌ߫ ߘߌߦߊߘߌߦߊ ߤߊߡߊ߲߫ ߜߏߦߊߜߏߦߊ ߟߊ߫. ߏ߬ ߘߐ߫ ߸ ߡߐ߱ ߦߋ߫ ߘߍ߬ߟߊ߬ߞߊ ߟߋ߬ ߘߌ߫ ߝߍ߲ߝߍߘߍ߲߫، ߊ߬ߟߎ߬ ߟߊ߫ ߛߌ߲ߞߐ߲ߦߊߟߌ ߓߍ߯ ߏ߬ ߟߋ ߦߌ߬ߘߊ߬ ߟߊ߫. ߡߌ߬ߛߊ߬ߟߌ߬ ߘߊ߲ߘߐ߫ ߝߟߍ߫ ߣߌ߲߬:
ߊ) -ߊߙߌߛߑߕߐߕ: ߜ߭ߞߍ߬ߞߌ߫ ߥߘߋ߬ߥߘߋ߬ߦߊ߬ߟߊ ߏ߬ ߞߵߊ߬ ߝߐ߫ ߞߏ߫ ߊߘߡߊߘߋ߲ ߦߋ߫ ߓߌߦߊ߲ ߓߘߍ߬ߓߘߍ߬ߟߌ߬ߟߊ ߟߋ߬ ߘߌ߫ ߸ ߡߍ߲ ߕߴߛߋ߫ ߢߊ߬ ߟߊ߫ ߘߍ߭ ߞߐ߫ ߝߋߝߋߝߋ߫߹ ߘߍ߭ ߦߋ߫ ߛߋ߲ߛߋߘߋ߲ ߠߋ߬ ߘߌ߫ ߡߐ߱ ߡߊ߬، ߓߊߏ߬ ߸ ߊ߬ ߘߌ߫ ߛߴߊ߬ ߞߎ߲߬ߞߏ ߟߎ߬ ߣߴߊ߬ ߟߊ߫ ߘߊߥߎ߲ߠߌ߲ ߣߴߊ߬ ߟߊ߫ ߊߘߡߊߦߊ ߞߘߐߕߊ߬ ߟߊ߫ ߏ߬ ߟߋ ߘߐ߫.
ߋ) -ߛߌߛߋߙߐ߲߫: ߜ߭ߙߍ߬ߞߌ߫ ߞߊ߬ߞߘߐ߫ ߥߘߋ߬ߥߘߋ߬ߦߟߊ߬ߓߊ ߘߏ߫ ߟߵߏ߬ ߝߣߊ߫ ߘߌ߫، ߊ߬ ߞߊ߬ ߘߍ߭ ߘߐߕߍ߱ ߞߍ߫ ߊߘߡߊ߫ ߛߎ߲ߞߎ߲ ߠߋ߬ ߘߌ߫، ߓߊ߸ ߊ߬ ߡߴߊ߬ ߟߐ߲߫ ߡߍ߲ ߣߐ߬ ߏ߬ ߞߍ߫ ߟߊ߫، ߡߐ߰ ߦߴߊ߬ ߖߘߍ߬ ߦߋ߫ ߟߴߏ߬ ߞߣߐ߫ ߟߋ߬ ߕߋ߲߬ ߸ ߦߊ߬ߣߌ߲߫ ߊ߬ ߦߋ߫ ߤߊ߲ߞߟߌ߫ ߛߐ߬ߘߐ߲߬ ߞߵߊ߬ ߖߍ߬ߘߍ ߢߌ߬ߣߌ߲߬ߞߊ߫ ߞߏ߫:
 "ߡߎ߲߬ ߘߐ߫ ߊ߬ ߕߴߛߋ߫ ߢߊ߬ ߟߊ߫ ߘߍ߭ ߞߐ߫ ߓߏ߰؟" 
ߊ߬ ߞߵߏ ߕߊ߬ ߖߙߎߡߎ߲ߟߐ߲ߘߐߦߊ ߟߋ߬ ߡߊ߬. ߖߙߎߡߎ߲ߟߐ߲ߘߐߦߊ ߦߋ߫ ߣߌߡߊߘߐߦߊ ߓߏߟߏ߲߫ ߠߋ߬ ߘߐ߫ ߸ ߡߍ߲ ߦߋ߫ ߛߐ߰ߙߊ߲ ߠߎ߬ ߖߙߎߡߎ߲ ߠߎ߬ ߞߊ߬ߙߊ߲߬ ߠߊ߫. ߊ߬ ߞߊ߲߫ ߞߏ߫ ߡߐ߱ ߦߴߊ߬ ߓߟߏ ߣߴߊ߬ ߛߋ߲߭ ߠߎ߬ ߟߊߓߊ߯ߙߊ߫ ߟߊ߫ ߟߋ߬ ߝߟߐ߫ ߸ ߞߣߊ߬ߕߏ߫ ߊ߬ ߢߊ߬ߕߣߐ ߟߐ߲߫ ߠߊ߫ ߞߐ ߟߊ߫ ߛߍߣߍ߲߬، ߛߎ߲ߞߎ߲ ߠߋ߬ ߣߵߊ߲ ߓߌ߬ߟߊ߬ ߟߊ߫ ߒ߬ ߢߐ߲߮ ߡߊ߬، ߝߣߊ߫߸ ߞߵߊ߲ ߠߊߘߍ߬ ߝߘߏ߬ߓߊ߬ ߓߘߍߓߘߍߟߌ ߞߋߟߋ߲߫ ߘߐ߫.
ߌ) -ߊߝ߭ߌߛߍߣ: ߊߙߌߛߑߕߐߕ ߟߊ߫ ߞߝߊ߬ ߞߊ߬ߙߊ߲߬ߠߊ߬ߓߊ ߘߏ߫ ߟߋ߬، ߊ߬ ߞߊ߲߫ ߞߏ߫: "ߞߊ߬ ߓߍ߲߬ ߊߘߡߊߘߋ߲ ߘߊߟߌ ߡߊ߬߸ ߡߐ߱ ߟߊ߫ ߣߌߡߦߊ ߕߍ߫ ߛߋ߫ ߕߏ߫ ߟߴߊ߬ ߡߊ߬߸ ߣߴߊ߬ ߕߍ߫ ߘߍ߬ ߛߌ߫ ߞߣߐ߫، ߏ߬ ߘߐ߫ ߸ ߘߍ߭ ߦߋ߫ ߝߋ߲߫ ߛߋ߲ߛߋߘߋ߲ ߠߋ߬ ߘߌ߫ ߊߘߡߊߘߋ߲ ߠߊ߫ ߣߌߡߦߊ ߘߐ߫".
ߍ) -ߜ߭ߙߏߕߌߦߎ߳ߛ: ߏ߬ ߝߣߊ߫ ߞߊ߲߫ ߞߏ߫ ߡߐ߱ ߣߴߊ߬ ߡߐ߰ ߢߐ߲߮ ߠߎ߬ ߟߊ߫ ߞߍ߫ ߢߐ߲߰ߝߍ ߓߊߖߎ ߦߴߊ߬ ߛߎ߲ߞߎ߲ ߠߋ߬ ߘߐ߫.
ߎ) -ߔߎߝߍ߲ߘߐߙߑߝ: ߏ߬ ߕߊ߫ ߢߊߝߐߟߌ߫ ߛߎ߲ ߦߋ߫ ߞߏ߫ ߃ ߟߋ߬ ߘߌ߫: ߘߍ߭ ߟߊ߫ ߖߘߍ߬ߡߦߊ߬ߟߌ ߟߋ߬ ߸ ߞߊ߬ߡߊߛߐ߬ߘߐ߲߫ ߡߐ߱ ߛߌ߭ ߟߊ߫ ߛߎ߬ߘߎ߲߬ߧߊ ߝߍ߬، ߖߘߍ߬ߟߊ߬ߘߌߦߊߒߢߍ، ߊ߬ ߣߌ߫ ߖߘߌ. ߏ߬ ߘߐ߫ ߸ ߘߍ߭ ߦߋ߫ ߥߊ߯ߕߌ ߛߞߊߣߌ߲ߦߊ ߣߌ߫ ߖߘߍ߬ ߤߣߍ ߣߌ߫ ߛߋ߲ߛߋߘߋ߲ߧߊ ߟߋ߬ ߦߌ߬ߘߊ߬ ߟߊ߫.
ߡߙߌߓߊ߯ ߟߏ߯ߟߎ ߏ߬ ߟߎ߬ ߟߊ߫ ߝߛߊ߬ߙߌ߬ߞߊ߲ ߦߋ߫ ߛߎ߲ߞߎ߲ߞߊ߲ߞߋߦߊ ߣߌ߫ ߊߙߛߌߕߐߕߌߟߞߊ ߟߎ߬ ߡߙߌߦߊ ߦߌ߬ߘߊ߬ ߟߊ߫ ߒ߬ ߠߊ߫ ߘߍ߭ ߞߊ߲߬. ߞߊ߬ߞߘߐߞߘߐ ߣߌ߫ ߕߍߡߊ߫ ߥߛߎ ߓߍ߯ ߓߊ߲߫ ߘߊ߫ ߞߊ߬ ߝߊ߲߬ߞߊ ߕߏ߫ ߡߍ߲߬ ߠߎ߫ ߟߋ߬ ߡߙߌߦߊ ߟߊ߫ ߤߊ߲߯ ߥߘߋ߬ߥߘߋ߬ߦߟߊ߬ ߜߘߍ߫ ߟߎ߫ ߣߊ߬ ߘߊ߫ ߘߍ߭ ߓߍ߬ߒߘߐ ߦߟߌߦߊ ߖߌ߰ߟߌ ߦߌ߬ߘߊ߬ ߡߍ߲ߞߍ߭. ߛߐ߬ߛߐ߬ߟߌ߬ߓߊ߫ ߥߟߌ߬ ߘߊ߫ ߡߙߌ߫ ߟߊߝߛߊߟߊ ߟߎ߬ ߣߌ߫ ߢߐ߲߯ ߕߍ߫ ߸ ߘߏ߫ ߟߎ߫ ߞߊ߲߫ ߞߏ߫ ߘߍ߭ ߦߋ߫ ߛߎ߲ߞߎ߲ߞߊ߲ߞߋ ߟߋ߬ ߘߌ߫، ߞߙߎ߫ ߂߲ ߡߐ߱ ߟߎ߬ ߞߊ߲߫ ߞߏ߫ ߘߍ߭ ߦߋ߫ ߓߍ߲߬ߒߘߐ ߟߋ߬ ߘߌ߫ ߥߟߊ߫ ߓߍ߲߬ߒ߬ߡߊ߬ߞߊ߲. ߏ߬ ߟߎ߫ ߞߊ߬ ߘߊ߬ߟߎ ߡߍ߲ ߠߎ߬ ߝߐ߫ ߸ ߏ߬ ߟߎ߬ ߢߣߊߡߊ ߟߎ߬ ߝߟߍ߫ ߣߌ߲߬:
߂߲-ߘߍ߭ ߓߍ߲߬ߒߘߐ ߦߟߌߦߊ ߟߎ߬
ߘߍ߭ ߓߍ߲߬ߒ߬ߘߐ߬ ߦߟߌߦߟߊ ߟߎ߬ ߟߊ߫ ߓߛߌ߬ߞߌ߬ߟߌ ߘߐ߫ ߸ ߡߐ߱ ߕߍ߫ ߘߊ߲ߝߋ߲߫ ߘߌ߫ ߡߍ߲ ߛߎ߲ߞߎ߲ ߦߋ߫ ߘߍ߬ߟߊ߬ߞߊ ߘߌ߫، ߏ߬ ߘߐ߫ ߸ ߡߐ߱ ߦߋ߫ ߛߊ߬ ߟߊ߫ ߛߎ߲ߞߎ߲ ߠߋ߬ ߡߊ߬ ߸ ߞߊ߬ ߛߐ߬ߘߐ߲߫ ߘߍ߭ ߢߍ߫.  
ߞߎߡߊ ߏ߬ ߦߴߊ߬ ߦߌ߬ߘߊ߬ ߟߊ߫ ߟߋ߬ ߞߏ߫ ߡߐ߱ ߛߎ߲ߞߎ߲ߡߊ ߕߍ߫ ߝߋ߲߫ ߘߌ߫ ߸ ߝߏ߫ ߊ߬ ߘߍ߬ߟߊ߬ߡߊ، ߡߊ߲߬ߘߋ߲߫ ߛߊ߲߬ߘߊ ߘߏ߲߬ ߓߘߴߏ߬ ߟߊߛߙߋߦߊ߫ ߞߘߐ߬ߡߊ߲߬ ߞߏ߫:
"ߘߋ߲߫ ߢߋߙߌ߲ ߦߋ߫ ߓߊ߲߬ߞߎ߬ߘߍ߮ ߟߋ߬ ߘߌ߫ ߸ ߌ ߓߊ߯ ߖߙߎߡߎ߲ ߡߍ߲ ߘߴߊ߬ ߡߊ߬ ߊ߬ ߞߍߕߐ߫ ߏ߬ ߟߋ ߘߌ߫".
ߛߎ߲ߞߎ߲ ߘߏ߲߬ ߜߎ ߊߟߊ߫ ߟߊ߫ ߘߊߟߌ ߟߋ߬ ߘߌ߫ ߸ ߡߍ߲ ߡߊ߫ ߡߊߦߟߍ߬ߡߊ߲߫ ߡߎߣߎ߲߬ ߘߊ߲ߝߋ߲ ߛߎ߯-ߎ-ߛߎ߯ ߓߟߏ߫. ߡߐ߱ ߛߎ߲ߞߎ߲ ߡߌ߬ߛߊ߬ߟߌ ߘߏ߫ ߦߴߊ߬ ߜߘߏ߫ ߜߍ ߟߋ߬ ߘߌ߫ ߥߟߴߊ߬ ߡߊߞߏߟߏ߲. ߥߘߋ߬ߥߘߋ߬ߦߊ߬ߟߊ ߡߍ߲ ߠߎ߬ ߕߘߍ߬ ߋߙߐߔߎ߬ ߝߊ߯ߘߐߞߍ ߁߇߲ ߣߌ߫ ߁߈߲ ߠߎ߬ ߘߐ߫ ߸ ߏ߬ ߟߎ߫ ߟߋ߬ ߞߊ߬ ߓߍ߲߬ߒߘߐ ߘߍ߬ߟߊ߬ߞߊ ߦߟߌߦߊ ߟߎ߬ ߟߊߝߛߊ߬. ߒ ߣߊ߬ߕߐ߫ ߘߐ߬ߡߙߌ ߏ߬ ߟߎ߫ ߝߛߊ߬ߙߌ߬ ߟߊ߫ ߡߙߌߟߊ ߝߌ߬ߟߊ ߢߌ߲߬ ߠߎ߫ ߟߋ߬ ߡߊ߬:
ߊ) -ߕߏߡߊߛ ߤߐߓߎ߫: ߊ߲߬ߜ߭ߌ߬ߟߋ߬ߘߎ߰ߞߊ ߏ߬ ߞߊ߲߫ ߞߏ߫ ߘߍ߭ ߓߐߛߎ߲ ߞߊ߫ ߞߊ߲߫ ߞߊ߬ ߛߐ߬ߘߐ߲߬ ߡߐ߱ ߟߎ߬ ߕߍ߫ ߞߟߍ߬ߓߊ߲߬ߓߊ߬ߟߌ߬ ߟߊ߬ߛߌ߬ߟߊ߲߬ߢߍ ߟߋ߬ ߘߐ߫ ߸ ߊ߬ߟߎ߬ ߢߐ߲߯ ߕߍ߫ ߸ ߊ߬ߟߎ߬ ߛߎ߲ߞߎ߲ߠߡߊ، ߞߊ߬ߡߊߛߐ߬ߘߐ߲߬ ߡߐ߱ ߟߊ߫ ߤߊߞߍ ߘߝߊߣߍ߲ ߝߍ߬ ߝߋ߲ ߓߍ߯ ߞߊ߲߬ ߊ߬ ߛߎ߲ߞߎ߲ߠߡߊ، ߏ߬ ߦߋ߫ ߓߍ߯ ߛߐ߬ߘߐ߲߬ ߠߊ߫ ߊ߬ ߖߍ߬ߘߍ ߞߎ߲߬ߓߋ ߟߋ߬ ߘߐ߫، ߕߐ߭ ߟߎ߬ ߤߊߞߍ߫ ߕߍ߫ ߡߞߊߘߊ߲߫ ߠߊ߫ ߡߎ߬ߕߎ߲߫ ߘߋ߬، ߓߊߏ߬ ߓߋ߬ߒ߬ߞߊ߲߬ߠߌ߲߬ߠߊ ߟߎ߬ ߣߌ߫ ߖߘߍ߬ ߡߊ߬ߞߊ߲߬ߞߊ߲߬ߓߊ߮ ߟߎ߬ ߓߍ߯ ߦߴߊ߬ߟߎ߬ ߢߐ߲߮ ߠߊ߫. ߞߏ߫ ߛߎ߮ ߏ߬ ߟߋ ߡߐ߱ ߟߐ߬ ߟߊ߫ ߖߐ ߣߌ߫ ߟߊ߬ߞߊ߲߬ߘߊ߬ߟߌ ߢߌߣߌ߲߫ ߠߊ߫߸ ߞߊ߬ ߓߍ߲߬ߒ߬ߞߊ߲߬ߡߊ ߥߟߊ߫ ߓߍ߲߬ߒ߬ߞߊ߲߬ߠߊ ߤߊߡߊ߲߫ ߓߍ߲߬ߒߘߐ ߢߌߣߌ߲߫ ߡߐ߱ ߕߐ߭ ߟߎ߬ ߝߍ߬. ߏ߬ ߘߐ߫ ߸ ߘߍ߭ ߦߋ߫ ߛߐ߬ߘߐ߲߬ ߠߊ߫ ߡߐ߱ ߟߎ߬ ߟߊ߫ ߝߘߏ߬ߓߊ߬ ߘߌߢߍ ߟߋ߬ ߡߊ߬ ߊ߬ߟߎ߫ ߖߘߍ߬ߞߎ߲߬ߠߊ߬ߛߌ߰ ߛߎ߲߬ߞߎ߲߬ ߤߊߞߍ ߘߐ߫ ߸ ߡߐ߰ ߦߙߋߞߋ߫ ߢߍ߫ ߸ ߡߍ߲ ߞߋߟߋ߲߫ ߔߋ߫ ߘߌ߫ ߝߊ߲߬ߞߊ ߟߊߕߊ߯ߡߊ߫ ߕߐ߭ ߟߎ߬ ߞߊ߲߬߸ ߖߐ߲߰ߛߊ߫ ߓߍ߯ ߘߌ߫ ߘߍ߲߬ߞߣߍ߬ߦߊ߬ ߖߐ ߣߌ߫ ߟߊ߬ߞߊ߲߬ߘߊ߬ߟߌ ߡߊ߬. ߞߎߡߊ߫ ߟߊߛߎߘߎ߲ߧߊ߫ ߘߐ߫ ߸ ߘߍ߭ ߦߋ߫ ߘߌ߲߬ߞߌߙߊ߫ ߟߋ߬ ߘߌ߫ ߸ ߡߐ߱ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߘߌ߫ ߘߌ߬ߢߍ߬ ߊ߬ ߟߊ߫ ߤߊߞߍ ߘߝߊߣߍ߲ ߘߐ߫ ߡߐ߰ ߜߘߍ߫ ߢߍ߫ ߦߙߐ ߡߍ߲. ߤߊߞߍ ߘߝߊߣߍ߲ ߦߋ߫ ߟߊߕߊ߯ ߟߊ߫ ߡߐ߰ ߞߋߟߋ߲ ߡߍ߲ ߡߊ߬߸ ߤߐߓߎ߫ ߞߊ߲߫ ߏ߬ ߟߋ ߡߊ߬ ߞߏ߫ (ߟߋߝ߭ߌߦߊߕߊ߲)، ߏ߬ ߘߟߊߡߌߘߊ ߟߋ߬ (ߖߊ߬ߘߊ) ߘߌ߫ ߒߞߏ ߘߐ߫، ߥߟߊ߫ (ߞߊ߬ߝߏ) ߘߌ߫ ߞߘߐ߫ ߡߊߛߐߘߐ߲ߒߝߍ ߘߐ߫. ߊ߬ ߞߵߊ߬ ߟߊ߫ ߞߊ߬ߝߊ ߝߣߊ߫ ߕߐ߭ ߞߍ߫ "ߟߋߝ߭ߌߦߊߕߊ߲" ߠߋ߬ ߘߌ߫. ߊ߬ ߟߊ߫ ߛߓߍߦߊߟߌ ߛߡߊ߬ߛߋ߲ ߦߋ߫ ߞߎߡߦߊ߫ ߣߊ߬ߕߐ ߣߌ߲߬ ߠߋ߬ ߘߌ߫:
"ߒ ߓߘߊ߫ ߗߍ߭ ߣߌ߲߬ ߥߟߊ߫ ߜߊ߬ߙߊ ߣߌ߲߬ ߟߊߓߌ߬ߟߊ߬߸ ߞߊ߬ ߘߌ߬ߢߍ߬ ߒ ߖߍ߬ߘߍ ߞߎ߲߬ߠߊ߬ߛߌ߰ ߤߊߞߍ ߘߐ߫ ߊ߬ߟߎ߬ ߓߟߏ߫ ߸ ߞߵߏ ߞߎ߲߭ ߞߍ߫ ߌ ߘߌ߬ߢߍ ߘߌ߫ ߌ ߤߊߞߍ ߓߍ߯ ߟߊߘߍ߬ߣߍ߲ ߘߐ߫ ߞߐߘߍ߫، ߝߣߊ߫ ߞߊ߬ ߛߐ߲߬ ߊ߬ ߕߊ߫ ߞߍߕߊ ߓߍ߯ ߡߊ߬". ߟߋߝ߭ߌߦߊߕߊ߲ ߦߌߟߡߊ߫߂߲ ߛߌ߰ߘߊ߁߈߲. 
ߏ߬ ߘߐ߫، ߡߐ߰-ߐ-ߡߐ߰ ߞߵߌ ߛߐ߲߬ ߡߐ߰ ߜߘߍ ߟߊ߫ ߞߎ߲߬ߕߌ߰ߦߊ ߡߊ߬߸ ߌ ߕߌ߰ߟߊ߬ߡߐ߮ ߞߊ߫ ߞߊ߲߫ ߞߊ߬ ߛߐ߲߰ ߊ߬ ߟߊ߫ ߖߡߊ߬ߙߌ߬ߟߌ ߡߊ߬.
ߋ) -ߡߐ߲ߕߍߛߞߌߦߎ: ߝߊ߬ߙߊ߲߬ߛߌ߫ ߝߊ߯ߘߐߞߍ ߁߈߲ ߦߋߟߋ߲ߧߊ ߥߘߋ߬ߥߘߋ߬ߦߟߊ߬ߓߊ ߣߴߊ߬ ߡߟߋߞߎߦߟߊߓߊ ߞߟߊ߬ߘߏ߲߬ߛߏ߬ߓߊ ߘߏ߫ ߟߋ߬ ߸ ߡߍ߲ ߞߊ߬ ߛߓߍߟߌ߫ ߛߌߦߊߡߊ߲߫ ߞߍ߫ ߓߍ߯ߦߊ ߤߊ߲ߞߟߌߦߊ ߞߊ߲߬ ߤߊ߲߯ ߞߵߊ߬ ߢߊ ߝߎߦߋ߲߫، ߊ߬ߟߋ߬ ߣߌ߫ ߤߐߓߎ߫ ߓߍ߯ ߦߋ߫ ߦߟߌߦߓߊ ߞߋߟߋ߲߫ ߠߋ߬ ߟߊߝߛߊ߬ ߟߊ߫، ߒ߬ߞߊ߬߸ ߊ߬ߟߎ߬ ߡߙߌߦߊ ߟߎ߬ ߝߐ߫ ߘߊ߫ ߢߐ߲߮ ߞߐ߫ ߘߏ߯ߣߍ߲߫، ߓߊ߸ ߡߐ߲ߕߍߛߞߌߦߎ߫ ߡߊ߫ ߛߐ߲߬ ߘߍ߭ ߓߐߛߎ߲ ߞߍ߫ ߟߊ߫ ߡߐ߱ ߟߎ߬ ߟߊ߫ ߞߟߍ߬ߓߊ߲߬ߓߊߟߌ ߢߊߛߌߟߊ߲ߒߢߍ ߘߌ߫. ߊ߬ ߞߵߊ߬ ߛߓߍ߫ ߊ߬ ߟߊ߫ ߞߝߊ߬ߓߊ ߘߏ߫ ߞߣߐ߫ ߸ ߏ߬ ߕߐ߯ ߞߏ߫ (ߛߊ߬ߙߌ߬ߦߊ ߟߎ߬ ߛߟߐߡߌ߲=ߍߛߑߔߙߌ ߘߍ߬ ߟߏߥߊ)، ߞߝߊ߬ߣߍ߲߬ ߁߭ ߛߌ߰ߘߊ ߃߲ ߘߐ߫ ߞߏ߫:
 "ߡߐ߱ ߟߎ߬ ߓߊ߯ ߞߍ߫ ߘߍ߭ ߞߣߐ߫ ߌߞߘߐ߫ ߸ ߊ߬ߟߎ߬ ߘߌ߫ ߢߌ߬ߣߊ߫ ߊ߬ߟߎ߬ ߟߊ߫ ߘߛߍ ߞߐ߫ ߖߏߣߊ߫، ߞߢߊߟߌ ߡߍ߲ ߕߘߍ߬ ߊ߬ߟߎ߬ ߕߍ߫ ߸ ߏ߬ ߘߌ߫ ߓߟߏߞߊ߬߸ ߞߊ߬ ߞߍ߬ߟߍ ߛߌ߰ߝߊߘߌ ߘߊߡߌߣߊ߬، ߘߍ߭ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߘߴߊ߬ ߦߟߌߛߌ߰ ߊ߬ ߖߍ߬ߘߍ ߝߊ߲߬ߞߊ ߟߊ߫، ߏ߬ ߟߋ ߦߋ߫ ߞߍ߬ߟߍ ߘߏ߲߬ ߠߊ߫ ߡߊ߲߬ߕߏ߲ ߠߎ߬ ߣߴߊ߬ ߡߊ߲߬ߕߏ߲߬ ߢߐ߲߰ ߜߘߍ߫ ߟߎ߫ ߕߍ߫، ߡߐ߰ ߦߙߋߞߋ ߟߎ߬ ߝߣߊ߫ ߘߴߊ߬ߟߎ߬ ߦߟߌߛߌ߱ ߘߊߡߌ߬ߣߊ߫ ߊ߬ߟߎ߫ ߖߍ߬ߘߍ ߝߊ߲߬ߞߊ ߟߊ߫، ߊ߬ߟߎ߬ ߦߴߊ߬ ߢߌߣߌ߲߫ ߠߊ߫ ߞߊ߬ ߘߍ߭ ߣߝߊ߬ ߢߣߊߡߊ ߓߍ߯ ߟߊߕߊ߬ߡߌ߲߫ ߊ߬ߟߎ߬ ߕߊ߫ ߓߟߏ ߡߊ߬. ߞߟߍ߬ ߛߎ߯ ߝߌ߬ߟߊ ߏ߬ ߟߋ ߦߋ߫ ߛߊ߬ߙߌ߬ߦߊ ߟߎ߬ ߟߊߘߊ߲߫ ߞߎ߲ ߘߌ߫ ߡߐ߱ ߟߎ߬ ߣߌ߫ ߢߐ߲߯ ߕߍ߫، ߡߊ߲߬ߕߏ߲ ߠߎ߬ ߕߊ ߣߌ߫ ߡߐ߰ ߦߙߋߞߋ ߟߎ߬ ߝߣߊ߫ ߕߊ ߞߊ߬ߣߌ߲߫"
ߘߊ߲߬ߕߍ߰ߓߐ߬ߣߍ߲ ߏ߬ ߟߋ ߦߋ߫ ߊ߬ ߣߌ߫ ߤߐߓߎ߫ ߡߙߌߦߊ ߟߎ߬ ߕߍ߫. 
ߤߐߓߎ߫ ߕߊ߫ ߞߘߐߦߊߟߌ ߘߐ߫ ߸ ߞߍ߬ߟߍ ߟߋ߬ ߝߟߐ߫ ߞߐ߲߰ ߘߊ߫ ߘߍ߭ ߛߌ߲ߘߌ߫ ߢߍ߫، ߡߐ߲ߕߍߛߞߌߦߎ߫ ߘߏ߲߬ ߞߊ߲߫ ߠߋ߬ ߞߏ߫ ߘߍ߭ ߟߋ߬ ߣߊ߬ ߟߊ߫ ߝߐߢߐ߲߰ߞߐ ߣߌ߫ ߓߍ߲߬ߓߊߟߌߦߊ ߣߌ߫ ߞߍ߬ߟߍ ߘߌ߫.
ߖߊ߲߬ߕߏ߬ߒ߬ߘߐ߬ ߓߟߏ߫ ߡߊ߬߸ߡߐ߱ ߟߎ߬ ߘߌ߬ߢߍ ߊ߬ߟߎ߬ ߤߊߞߍ ߓߊߖߎߟߞߊ ߟߎ߬ ߘߐ߫ ߏ߱ ߸ ߥߟߴߊ߬ߟߎ߬ ߟߊ߫ ߞߏߟߊߘߍ ߞߊ߬ ߞߍ߬ߟߍ ߟߊߛߋ߫ ߊ߬ߟߎ߫ ߡߊ߬ ߏ߱ ߸ ߏ߬ ߓߍ߯ ߦߋ߫ ߘߍ߭ ߟߋ߬ ߡߊߢߌߣߌ߲߫ ߠߊ߫. ߛߊ߲߬ߘߊ ߞߊ߲߫ ߏ߬ ߟߋ߬ ߡߊ߬ ߞߏ߫:
" ߞߊ߬ ߖߎ߬ߟߎ ߓߌ߬ߟߊ߫ ߓߊ߭ ߟߊ߫ ߥ ߟߊ߫ ߞߊ߬ ߓߊ߭ ߓߌ߬ߟߊ߫ ߖߎ߬ߟߎ ߟߊ߫߸ ߏ߬ ߓߍ߯ ߕߍ߫ ߓߊ߭ ߟߋ߬ ߡߊߢߌߣߌ߲߫ ߠߊ߫؟" ߤߊߡߊ߲߫ "ߖߍ߮ ߓߐߣߍ߲ ߣߊߛߎ߫ ߞߎ߲߬ ߞߊ߬ ߕߊ߯ ߣߊߛߎ߫ ߡߌߛߊ߫ ߞߎ߲߬ ߸ ߤߊߟߌߓߌ߬ ߣߊߛߎ߬ ߟߊ߫ ߜߊ߲߬ߕߎ߬ ߛߎߛߎ ߡߊ߫ ߛߊ߬ ߞߍ߫ ߡߎ߬ߕߎ߲߬". ߞߏ߫ ߝߌ߬ߟߊ ߏ߬ ߟߎ߫ ߟߋ߬ ߔߌߟߊߕߐ߲߫ ߠߊ߫ ߘߐ߬ߡߙߌ ߞߘߐߦߌ߬ߘߊ߬ ߟߊ߫. ߊ߬ ߞߊ߲߫ ߞߏ߫ ߢߐ߲߯ߠߊߘߍ ߘߌߡߊ߲ߓߊ ߟߋ߬ ߡߐ߱ ߢߍ߫ ߸ ߓߌ߬ߟߊ߬ߒߡߊ ߞߊ߬ߣߌ߲߫ ߸ ߘߍ߭ ߓߐߛߎ߲ ߦߋ߫ ߡߐ߰ ߦߙߋߞߋ ߟߎ߬ ߟߊ߫ ߘߛߍ ߟߋ߬ ߞߐߝߟߌ ߦߌ߬ߘߊ߬ ߟߊ߫، ߓߊߏ߬ ߊ߬ ߕߍ߫ ߢߊ߬ ߟߊ߫ ߟߋ߬ ߝߏ߫ ߡߐ߱ ߟߎ߬ ߦߴߊ߬ߟߎ߬ ߞߊ߬ߝߏ߬ ߢߐ߲߮ ߠߊ߫. ߡߊ߲߬ߘߋ߲߫ ߛߊ߲߬ߘߊ ߘߏ߲߬ ߓߘߴߊ߬ ߦߌ߬ߘߊ߫ ߒ߬ ߠߊ߫ ߞߏ߫:
 "ߓߟߏߞߏ߬ߋ߬ߣߍ߲߬ ߞߋߟߋ߲߫ ߕߍ߫ ߓߍ߬ߙߍ ߕߊ߬ ߟߊ߫".
 ߡߐ߰ ߞߵߌ ߛߐ߲߬ ߏ߱ ߸ ߡߐ߰ ߞߵߌ ߓߊ߲߬ ߏ߱ ߸ ߌ ߣߴߌ ߊߘߡߊߘߋ߲߫ ߢߐ߲߮ ߠߎ߬ ߕߴߛߋ߫ ߝߘߊ߫ ߟߊ߫، ߢߊ߬ߕߣߐ ߞߊ߬ߣߌ߲߫.
߃߲-ߘߍ߭ ߦߋ߫ ߡߎ߲߬ ߘߌ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߬ ߓߟߏ߫ ߓߏ߲߰؟
ߊ) -ߘߍ߭ ߦߋ߫ ߛߎߋߦߊ ߘߐߓߍ߲߬ߣߍ߲ ߠߋ߬ ߘߌ߫: 
ߘߍ߬ߟߐ߲߬ߘߐ߬ߦߊ ߕߊ߫ ߡߙߌߦߊ߫ ߘߐ߫ ߸ ߘߍ߭ ߦߋ߫ ߛߎߋߦߊ߫ ߛߌ߲߬ߝߏ߲߬ߧߊ߬ߣߍ߲ ߠߋ߬ ߘߌ߫ ߸ ߡߍ߲ ߦߴߊ߬ ߞߣߐ߫ ߡߐ߮ ߓߍ߯ ߛߊ߲ߘߐ߫، ߘߍ߬ߟߐ߲߬ߘߐ߬ߦߊ ߕߍ߫ ߛߋ߫ ߊ߬ ߣߊ߬ߕߊ ߛߌ߰ ߟߊ߫߸ ߝߏ߫ ߣߌ߫ ߛߐ߲߬ ߞߍ߫ ߘߊ߫ ߘߍ߭ ߟߊ߫ ߛߎߋߦߊ ߣߴߊ߬ ߟߊ߫ ߓߍߓߊ߯ߦߊ ߡߊ߬. ߘߎߙߑߞߍߡ ߞߵߊ߬ ߝߐ߫ ߞߏ߫: "ߣߌ߫ ߒ ߞߊ߬ ߒ ߕߊ߫ ߞߍߕߊ ߞߍ߫ ߒ ߞߐ߬ߘߐ ߣߌ߫ ߒ ߘߐ߮ ߣߌ߫ ߒ ߡߏ߬ߛߏ ߟߎ߬ ߢߍ߫ ߥߟߊ߫ ߘߎ߰ߘߋ߲ ߠߎ߬ ߢߍ߫، ߣߌ߫ ߒ ߞߊ߬ ߒ ߠߊ߫ ߟߊ߬ߤߘߌ߫ ߕߊ߬ߣߍ߲ ߠߎ߬ ߘߝߊ߫߸ ߒ ߣߐ߬ ߒ ߟߐ߬ߦߌߟߊ߫ ߟߎ߫ ߟߋ߬ ߝߊ߫ ߟߊ߫߸ ߡߍ߲ ߠߎ߬ ߦߋ߫ ߒ ߖߍ߬ߘߍ ߣߌ߫ ߒ ߠߊ߫ ߓߊ߯ߙߊ ߟߎ߬ ߛߊ߲ߘߐ߫ ߸ ߤߊߞߍ ߣߌ߫ ߟߊ߲߬ߘߊ ߘߐ߫".
ߘߊ߲߬ߞߎ߲߬ ߘߐ߬ ߞߎߡߊ ߓߟߏ߫ ߡߊ߬߸ ߘߍ߭ ߞߎߡߊߘߋ߲ ߞߘߐ ߟߊߜߍߣߍ߲߫ ߕߍ߫ ߓߘߍߞߍ߭، ߡߛߏ߬ ߘߍ، ߓߐ߰ߝߍ߬ߟߊ߲߬ߘߌ߬ ߘߍ، ߊ߬ ߣߴߏ߬....
ߘߍ߬ߟߐ߲߬ߘߐ߬ߦߊ ߘߐ߫ ߸ ߘߍ߭ ߞߎ߲߬ߕߐ߮ ߞߘߐ ߟߊߒߞߣߍߡߦߊߣߍ߲߫ ߠߋ߬ ߛߏߘߊ߫߹ ߤߊߟߌ߬ ߣߌ߫ ߓߍ߯ ߡߊ߫ ߓߍ߲߬ ߞߘߐ߫ ߞߋߟߋ߲߫ ߡߊ߬ ߡߎߣߎ߲߬. ߘߍ߬ߟߐ߲߬ߘߐ߬ߦߊ ߕߊ߫ ߦߋߢߊ ߘߐ߫ ߸ ߘߍ߭ ߦߋ߫ ߊߘߡߊߦߊ ߟߊ߫ ߝߘߏ߬ߓߊ߬ ߕߍߓߊ߯ߦߊ߫ ߢߊ߯ߡߌ߲ߣߍ߲ ߠߎ߬ ߣߌ߫ ߞߍߢߐ߲߯ߠߊ߫ ߞߊ߲ߞߋ ߟߎ߫ ߟߋ߬ ߦߌ߬ߘߊ߬ ߟߊ߫. ߝߣߊ߫߸ ߘߍ߭ ߖߊ߬ߡߊ ߖߊ߬ߕߋ ߟߐ߲߫ ߘߌߡߊ߲߫ ߕߍ߫. ߡߊ߲߬ߞߕߎ߫ "ߘߍ߬ߟߊ߬ߞߊ" ߝߣߊ߫ ߞߊ߬ ߞߊ߲߫ ߞߊ߬ ߟߊߞߙߐ߬ߛߌ߫ ߕߋ߲߬ ߠߋ߬، ߊ߬ ߦߋ߫ ߕߍߓߊ߯ߦߊ ߟߎ߫ ߖߊ߬ߕߋ ߟߋ߬ ߦߌ߬ߘߊ߬ ߟߊ߫:
ߊ߬ ߘߌ߫ ߛߋ߫ ߞߊ߬ ߟߊ߬ߘߍ ߛߎ߮ ߡߊ߲߬ߞߕߎ߫.
ߊ߬ ߘߌ߫ ߛߋ߫ ߡߐ߱ ߟߊ߫ ߝߌ߬ߛߊ߬ߡߊ߲߬ߕߋ߬ߦߊ ߦߌ߬ߘߊ߬ ߟߴߊ߬ ߟߊ߫ ߓߊ߯ߙߊ ߘߐ߫. 
ߝߘߏ߬ߓߊ߬ ߝߐߟߌ ߓߟߏ߫ ߡߊ߬߸ ߘߍ߬ߟߊ߬ߞߊ ߦߋ߫ ߡߐ߱ ߣߴߊ߬ ߡߐ߰ ߢߐ߲߮ ߠߎ߬ ߟߊ߫ ߓߌ߬ߟߊ߬ߢߐ߲߰ߡߊ ߟߋ߬ ߘߌ߫ ߸ ߥߟߊ߫ ߝߋ߲-ߋ-ߝߋ߲߫ ߟߊ߲߬ߓߋ߬ߣߍ߲߫ ߘߍ߭ ߟߊ߫.
ߘߍ߬ߟߐ߲߬ߘߐ߬ߦߊ ߦߋ߫ ߡߊ߲߬ߞߕߎ߫ "ߘߍ߬ߟߊ߬ߞߊ" ߞߘߐߦߌ߬ߘߊ߬ ߟߊ߫ ߡߐ߱ ߟߎ߬ ߟߊ߫ ߞߍߢߐ߲߯ߠߊ ߣߌ߫ ߢߐ߲߯ ߕߍߓߊ߯ߦߊ ߣߌ߫ ߘߍߒߢߐ߲߰ߠߊ ߟߋ߬ ߡߊ߬.
ߊߟߌߡߊ߲ߘߎ߯ߞߊ ߡߊߞߛߌ߫ ߥߋߓߍ߯ߙ ߟߋ߫ ߞߊ߬ "ߘߍ߬ߟߊ߬ߞߊ" ߞߘߐߦߌ߬ߘߊ߬ ߖߐ߲ߖߐ߲ߦߊߟߌ ߘߝߊߣߍ߲ ߠߊ߫. ߊ߬ ߣߐ߬ ߘߍ߬ߟߊ߬ߞߊ ߞߊߡߊ߲ ߞߍ߫ ߟߊ߫ ߝߋ߲߫ ߠߋ߬ ߘߌ߫ ߸ ߡߐ߱ ߟߎ߬ ߦߴߊ߬ߟߎ߬ ߟߊ߫ ߞߍߢߐ߲߯ߠߊ ߟߎ߬ ߢߍߛߌ߲߫ ߠߊ߫ ߡߍ߲ ߠߊ߫ ߊ߬ߟߎ߬ ߢߐ߲߮ ߝߍ߬. ߊ߬ ߞߊ߲߫ ߞߏ߫:
"ߕߊ߯ߛߌߟߊ ߣߌ߫ ߢߍߓߍ߲ ߣߌ߫ ߞߘߐߡߊ ߟߎ߬ ߓߍ߯ ߟߊ߬ߘߍ߬ߣߍ߲ ߞߙߏ߬ߝߏ ߡߍ߲ ߓߐߣߍ߲߫ ߡߐ߱ ߟߎ߬ ߟߊ߫ ߞߍߢߐ߲߯ߠߊ ߟߎ߬ ߘߐ߫ ߸ ߏ߬ ߟߋ ߦߋ߫ ߘߍ߬ߟߐ߲߬ߘߐ߬ߦߊ ߛߍ߲߬ߛߍ߲߬ߠߌ߲ ߣߕߊ߬ ߖߐ߲ߖߐ߲ ߘߌ߫". 
ߊ߬ ߞߊ߫ ߞߊ߲߫ ߞߵߊ߬ ߟߐ߲߫ ߞߏ߫ ߘߍ߬ߟߊ߬ߞߊ ߦߋ߫ ߞߊ߬ߙߊ߲߬ ߠߊ߫ ߊ߬ ߞߋߟߋ߲߫ ߠߊ߫، ߒ߬ߞߊ߬ ߸ ߊ߬ ߟߐ߲ߣߍ߲߫ ߞߏ߫ ߊ߰ ߕߊ߯ ߟߊ߫ ߡߐ߱ ߟߎ߬ ߟߊ߫ ߞߏ ߓߍ߯ ߟߊߘߍ߬ߣߍ߲ ߠߋ߬ ߝߍ߬ ߞߐߘߍ߫.
ߋ) -ߘߍ߭ ߦߋ߫ ߞߙߎߞߙߍߡߊ ߟߋ߬ ߘߌ߫: 
ߔߊߙߑߛߐ߲߫ ߠߊ߫ ߘߍ߬ߟߐ߲߬ߘߐ߬ߦߊ߫ ߞߘߐߦߊߟߌ ߘߐ߫ ߸ ߘߍ߭ ߞߙߎߞߙߍߡߊ ߟߋ߬ ߦߴߊ߬ ߓߎ߲ߓߎ߲ ߘߌ߫. ߊ߬ ߞߵߊ߬ ߛߍ߲ߛߍ߲ߠߌ߲ ߘߊߡߌ߬ߣߊ߬ ߝߏ߲߬ߝߏ߲ ߠߋ߫ ߡߊ߬. ߊ߬ ߕߊ߫ ߓߛߌ߬ߞߟߌ߬ ߘߐ߫، ߝߏ߲߬ߝߏ߲ ߦߋ߫:
"ߡߐ߱ ߦߋ߫ ߥߊ߫ ߟߊ߫ ߖߊ߬ߡߊ ߕߊ߯ߛߌߟߊ ߛߎ߮ ߓߍ߯ ߟߋ߬ ߘߌ߫ ߤߊ߲ߞߟߌ ߢߣߊ߫ ߥߟߴߊ߬ ߞߐ߫". ߏ߬ ߦߋ߫ ߞߘߐߡߊߛߎߘߎ߲ ߠߋ߬ ߘߌ߫، ߞߘߐߡߊߛߐ߬ߘߐ߲ߒߝߍ߭ ߘߐ߫ ߸ ߝߏ߲߬ߝߏ߲ ߘߌ߫ ߛߋ߫ ߞߍ߫ ߟߊ߫ ߡߐ߱ ߞߐߞߊ߲߫ ߖߏ߯ ߟߊߞߙߐ߬ߛߌ߬ߕߊ ߣߌ߫ ߊ߬ ߡߙߌߦߊ ߣߴߊ߬ ߣߌ ߟߊߘߌߦߊߒߢߍ ߣߴߊ߬ ߣߕߊ߬ߘߐ߬ߞߏ ߟߎ߬ ߘߐ߫، ߝߏ߲߬ߝߏ߲ ߞߊ߫ ߞߊ߲߫ ߞߊ߬ ߢߊߦߋ߫ ߛߌ߰ߝߊߘߌ ߣߊ߯ߣߌ߲߫ ߢߌ߲߬ ߠߎ߫ ߟߋ߬ ߘߐ߫:
ߝߟߐ: ߛߌ߲߬ߝߏ߲߬ߡߊ (ߡߊ߬ߞߏ ߣߌ߫ ߞߍߕߊ ߟߎ߬).
ߝߌߟߊߣߊ߲: ߣߌߟߡߊ (ߖߘߍ߬ߞߊ߬ߣߌ߲߬ ߡߐ߰ߦߊ ߞߊ߬ߣߌ߲߫).
ߛߓߊߣߊ߲: ߘߍ߬ߟߊ߬ߞߊ (ߞߍߢߐ߲߯ߠߊ ߣߌ߫ ߓߌ߬ߟߊ߬ߢߐ߲߰ߡߊ ߟߎ߬)
ߣߊ߯ߣߌ߲ߣߊ߲: ߟߐ߲ߠߌ߲ߦߟߊߞߊ (ߤߊߞߍ، ߞߘߐߦߊߟߌ، ߟߐ߲ߠߌ߲).
ߒ߬ߓߊ߬߸ ߝߏ߲߬ߝߏ߲߫ ߛߌ߰ߝߊߘߌ ߣߊ߯ߣߌ߲ ߢߌ߲߬ ߠߎ߫ ߓߌ߬ߟߊ߬ߢߐ߲߰ߘߐ ߟߋ߬ ߦߴߊ߬ߟߎ߬ ߓߍ߯ ߞߋ߬ߟߋ߲߬ߞߋ߬ߟߋ߲߬ߠߊ ߝߏ߲߬ߝߏ߲߬ߠߊ ߦߌ߬ߘߊ߬ ߟߊ߫. ߊ߬ߟߎ߫ ߘߊ߲߬ߕߍ߰ߓߐ ߦߋ߫ ߟߐ߲߫ ߠߊ߫ ߦߟߌߟߊ ߥߟߊ߫ ߛߍ߲߬ߛߍ߲߬ߠߌ߲ ߠߋ߬ ߘߐ߫. ߒ߬ߞߊ߬߸ ߊߘߊߡߦߊ߫ ߟߐ߲ߞߏ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߞߊ߫ ߞߊ߲߫ ߞߵߊ߬ ߕߊ߫ ߛߌ߰ߝߊߘߌ ߢߊߢߌߣߌ߲߫ ߠߋ߬ ߸ ߞߵߊ߬ ߘߐߘߎ߲߬ߧߊ߬ ߞߏߛߓߍ߫. ߊ߬ߟߎ߬ ߓߍ߯ ߞߎ߲߬ߓߍ߲ ߠߋ߬ ߞߟߌߣߍ߲߫ ߔߊߙߑߛߐ߲߫ ߓߟߏ߫ ߞߏ߫ ߕߊ߬ߒ߬ߡߊ߬ ߞߊߡߊ߲ (ߊߘߡߊߦߊ߫ ߟߐ߲ߞߏ ߓߍ߯ ߢߐ߲߯ߓߍ߲߫ ߦߌߟߊ ߞߊ߬ߣߌ߲߫)، ߝߊ߬ߙߊ߲߬ߛߌ ߘߐ߫߸ (ߞߊߘߙ ߘߋ߬ ߙߝߋߙߊ߲ߛ). ߞߏ ߟߎ߬ ߓߍ߯ ߦߋ߫ ߕߊ߬ ߟߊ߫ ߦߟߌߡߊߛߙߋ ߡߍ߲ ߡߊ߬.
ߌ) -ߘߍ߭ ߦߋ߫ ߞߊ߲ߞߋ ߟߋ߬ ߘߌ߫: 
ߝ߭ߐ߲߫ ߓߍߙߑߕߊߟߊ߲ߝߌ߫ ߟߋ߬ ߝߟߐ߫ ߞߊ߬ ߘߍ߭ ߞߊ߲ߞߋߟߡߊ ߡߙߌߦߊ ߝߐ߫ ߁߉߃߀ ߟߊ߫߸ ߞߣߊ߬ߕߏ߫ ߊ߬ ߝߘߏ߬ߓߊ߬ ߦߟߌߦߊ ߘߐߓߍ߲߬ ߠߊ߫ ߁߉߆߈ ߠߊ߫.  ߞߊ߲ߞߋ ߞߘߐ ߞߊ߫ ߞߊ߲߫ ߞߊ߬ ߞߍ߫ ߝߋ߲߫ ߠߋ߬ ߘߌ߫ ߸ ߡߍ߲ ߛߏ߯ߙߏߣߍ߲߫ ߝߋ߲߫ ߡߌߛߍ߲߫ ߥߙߍߓߊ ߥߟߊ߫ ߛߌߦߊߡߊ߲ ߠߊ߫߸ ߣߴߊߟߎ߬ ߓߌ߬ߟߊ߬ߣߍ߲߫ ߢߐ߲߮ ߡߊ߬߸ ߕߍߓߊ߯ߦߊ ߦߋ߫ ߡߍ߲ ߠߎ߬ ߣߌ߫ ߢߐ߲߯ ߕߍ߫ ߣߊߟߌ߬ߡߎ߲߫ ߞߍߢߐ߲߯ߠߊ ߣߌ߫ ߘߍ߲ߢߐ߲߰ߠߊ ߟߎ߬ ߘߌ߫. ߡߙߌߦߊ߫ ߓߟߋߓߟߋ ߏ߬ ߦߋ߫ ߝߋ߲߫ ߢߊ߯ߡߌ߲ߣߍ߲߫ ߞߋߟߋ߲߫ ߞߍ߫ ߟߊ߫ ߝߋ߲߫ ߡߌߛߍ߲߫ ߥߙߍߓߊ ߟߋ߬ ߘߌ߫ ߸ ߡߍ߲ ߠߎ߬ ߞߋ߬ߟߋ߲߬ߞߋ߬ߟߋ߲߬ߠߊ ߟߐ߬ߘߎ߮ ߟߊߓߊ߯ߙߊ ߦߋ߫ ߛߋ߲ߛߋߘߋ߲ ߘߌ߫ ߕߐ߭ ߟߎ߬ ߡߊ߬. ߡߌ߬ߛߊ߬ߟߌ߬ ߘߐ߫ ߸ ߣߌߡߊߘߐߦߊ ߓߘߴߊ߬ ߦߌ߬ߘߊ߬ ߞߏ߫ ߡߐ߱ ߝߊ߬ߘߌ ߛߏ߯ߙߏߣߍ߲߫ ߛߌ߲߬ߝߏ߲߬ ߞߙߎ ߥߟߊ߫ ߛߐ߰ߙߊ߲߬ ߥߙߍߓߊ ߟߋ߬ ߟߊ߫ ߦߏ߫: ߛߐ߲߭، ߣߏ߱، ߓߌߢߍ، ߖߐ߬ߝߐ، ߢߊ، ߝߊ߬ߛߊ، ߣߎ߲، ߜߏ߬ߟߏ، ߖߊ߲߭ ߊ߬ ߣߌ߫...  ߏ߬ ߛߐ߰ߙߊ߲߬ ߞߋߟߋ߲߫ ߔߋ߫ ߓߊ߯ ߝߍ߭ ߛߐ߬ߘߐ߲߬ ߸ ߊ߬ ߘߌ߫ ߝߐ߫ ߞߏ߫ ߊ߬ ߕߌ߱ ߓߘߊ߫ ߖߊ߲߬ߞߊߙߏ߫. ߔߊߙߑߛߐ߲߫ ߣߊ߬ ߣߌߡߊߘߐߦߊ ߡߌ߬ߛߊ߬ߟߌ ߏ߬ ߟߋ ߕߊ߬ ߟߊ߫߸ ߞߵߏ ߘߍ߬ߡߍ߲߬ߘߌ߫ ߘߍ߭ ߟߊ߫. ߘߍ߭ ߛߏ߯ߙߏߣߍ߲߫ ߘߋ߲ߠߊߓߐ ߣߌ߫ ߝߘߎ ߣߌ߫ ߓߊߘߋ߲ߧߊ ߣߌ߫ ߛߌ߲ߖߌߦߊ ߣߌ߫ ߓߊ߯ߙߊߢߐ߲߯ߦߊ ߣߌ߫ ߟߐ߲ߠߌ߲ߧߊ ߟߎ߬ ߣߌ߫ ߏ߬ ߢߐ߲߰ߘߐ ߟߎ߫ ߟߋ߬ ߟߊ߫. ߘߍ߭ ߘߐ߫ ߞߍߟߌ ߏ߬ ߞߋߟߋ߲߫ ߓߊ߯ ߝߍ߬ߣߍ߲߫ ߛߐ߬ߘߐ߲߬ ߌߞߘߐ߫ ߸ ߘߍ߭ ߖߍ߬ߘߍ ߓߘߊ߫ ߝߍ߭ ߛߐ߬ߘߐ߲߬. ߒ ߓߊߘߋ߲ ߠߎ߬ ߸ ߊߟߎ߫ ߦߴߊߟߎ߫ ߡߙߌ߫ ߓߊ߫߸ ߘߍ߭ ߞߍߕߐ߫ ߘߌ߬ ߣߌ߫ ߝߘߎ ߓߟߏߞߊ߬ ߘߊ߫؟
ߔߊߙߑߛߐ߲߫ ߞߊ߲߫ ߞߏ߫ ߖߎ߯ߓߍߟߌ߫ ߞߊ߲ߞߋ ߦߋ߫ ߓߟߏߦߊ ߞߏ ߟߎ߫ ߟߋ߬ ߟߊߦߟߍ߬ߡߊ߲߬ ߠߊ߫߸ ߞߵߊ߬ߟߎ߬ ߞߍ߫ ߝߘߏ߬ߓߊ߬ ߓߌߟߊߒߞߘߐ ߥߟߊ߫ ߝߘߏ߬ߓߊ߬ ߦߟߌߟߊ ߟߎ߬ ߘߌ߫. ߏ߬ ߞߐ߫ ߝߣߊ߫߸ ߊ߬ߟߎ߬ ߕߍߓߊ߯ߦߊߣߍ߲߫ ߘߍ߲ߢߐ߲߰ߠߊ ߟߋ߬ ߟߊ߫. ߟߐ߲ߞߏ ߘߏ߫ ߟߎ߫ ߓߍ߫ ߸ ߏ߬ ߟߎ߬ ߟߊ߫ ߦߙߌߥߊߟߌ ߓߘߊ߫ ߛߋ߫ ߞߛߊߞߊ ߏ߬ ߘߐ߫ ߸ ߦߏ߫ ߣߌߡߊߘߐߦߊ ߣߌ߫ ߣߌߟߐ߲ߘߐߦߊ، ߝߏ߫ ߞߊ߬ ߘߍ߬ߟߐ߲߬ߘߐ߬ߦߊ ߣߌ߫ ߡߐ߰ߟߐ߲߬ߘߐ߬ߦߊ ߟߊߛߋ߫ ߞߛߊߞߊ߫ ߞߋߟߋ߲ ߏ߬ ߘߐ߫ ߟߋ߬ ߗߐ߫߹
ߞߎߡߘߊ ߛߓߊߣߊ߲: ߘߍ߬ߟߐ߲߬ߘߐ߬ߦߊ ߢߍߓߌߟߊߓߊ߮ ߟߎ߬
ߞߊ߬ߞߘߐߞߘߐ: ߣߴߌ ߞߵߊ߬ ߡߍ߲߫ ߞߏ߫ ߘߍ߬ߟߐ߲߬ߘߐ߬ߦߊ ߢߍߓߌߟߊߓߊ߮ ߟߎ߬ ߸ ߝߟߐߝߟߐ߫ ߡߙߌߓߊ߮ ߘߏ߫ ߟߎ߫ ߟߋ߬ ߞߏ߫ ߦߋ߫ ߸ ߡߍ߲ ߠߎ߫ ߞߵߊ߬ߟߎ߬ ߡߙߌߦߊ ߟߊߕߊ߯ ߘߍ߭ ߛߎ߲ߞߎ߲ ߣߌ߫ ߊ߬ ߘߐߞߏ ߟߎ߬ ߣߴߊ߬ ߡߊߦߟߍ߬ߡߊ߲߬ ߢߊ ߞߊ߲߬߸ ߦߊ߬ߣߌ߫ ߘߍ߬ߟߐ߲߬ߘߐ߬ߦߊ ߖߍ߬ߘߍ ߛߌ߲ߘߌ߫ ߕߍ߫. ߏ߬ ߟߎ߫ ߞߵߊ߬ߟߎ߬ ߡߙߌ߫ ߡߐ߱ ߣߴߊ߬ ߡߐ߰ ߢߐ߲߮ ߠߊ߫ ߕߍߓߊ߯ߦߊ ߣߌ߫ ߞߍߢߐ߲߯ߠߊ ߣߌ߫ ߖߏ߮ ߣߌ߫ ߛߣߐ߬ߡߍ ߣߌ߫ ߘߌ߯ߣߊ ߟߎ߬ ߓߍ߯ ߡߊ߬. ߡߙߌߟߊߓߊ߮ ߏ߬ ߟߎ߬ ߘߐ߫ ߸ ߒ߬ ߞߍߕߐ߫ ߒ ߓߎ߲ߓߎ߲߫ ߠߊ߫ ߡߐ߰߃ ߟߋ߬ ߡߊ߬߸ ߞߊ߬ߞߘߐߞߘߐ߫ ߡߐ߰ ߂ ߣߌ߫ ߞߊ߬ߞߘߐ߫ ߡߐ߰ ߁. ߒ߬ ߓߊ߯ ߓߊ߲߫ ߡߍ߲ ߡߙߌߦߊ ߞߊ߬ߙߊ߲߬ ߠߊ߫߸ ߒ߬ ߘߌߣߊ߬ ߛߐ߰ ߊߟߎ߫ ߤߊ߲ߞߟߌ ߟߊߛߏ߬ߓߌ ߡߊ߬ ߏ߬ ߕߟߋ߬ ߘߐ߬ ߞߏ ߟߎ߫ ߡߊ߬ ߡߎߣߎ߲߬ ߸ ߞߣߊ߬ߕߏ߫ ߊ߬ ߕߌ߱ ߟߊ߫ ߞߝߊ߬ ߞߋߟߋ߲߫ ߛߎߥߊ߲ߘߌ߫ ߟߊ߫߸ ߡߍ߲ ߞߣߐߟߊ ߢߊߝߕߐ߫ ߊߟߎ߫ ߢߍ߫. ߡߙߌߓߊ߯ ߛߊ߬ߓߊ ߏ߬ ߟߎ߬ ߕߐ߮ ߝߟߍ߫ ߣߌ߲߬: ߔߌߟߊߕߐ߲߫، ߊߙߌߛߑߕߐߕ، ߊ߬ ߣߌ߫ ߡߊߗߌߦߊߝ߭ߍߟ.
ߢߍߓߌߟߊߓߊ߮ ߝߟߐߡߊ: ߔߌߟߊߕߐ߲߫ (߄߂߇-߃߄߇ ߌ.ߡ. ߢߍ߫)

ߊ) -ߊ߬ ߕߟߋ߬ ߘߐ߬ ߞߏ ߟߎ߬: ߔߌߟߊߕߐ߲߫ ߕߋ߬ߟߋ ߓߍ߲߬ ߘߊ߫ ߡߊ߲߬ߘߋ߲߫ ߘߐ߬ߝߐ ߥߛߎ߬ ߃߲ ߠߋ߬ ߡߊ߬ (ߛߌ߲߬ߝߏ߲߬ߧߊ߬ߟߌ ߥߎ߬ߛߎ ߞߊ߬ߣߌ߲߫). ߦߊ߬ߣߌ߲߫ ߡߊ߲߬ߘߋ߲߫ ߘߏ߲߬ ߕߍ߫ ߥߊ߰ߘߎ߯ ߟߊ߫ ߝߊ߲߰ߡߊ߬ߦߊ ߘߍ߭ ߞߣߐ߫. ߥߎ߬ߛߎ ߏ߬ ߞߵߊ߬ ߛߐ߬ߘߐ߲߫ ߠߋ߬ ߜ߭ߙߍ߬ߞߌ߬ߘߎ߯ ߓߍ߯ ߓߘߊ߫ ߘߐߕߟߊ߫ ߦߌߟߡߊ߫ ߂ ߕߍ߫. ߕߋߟߋ߲ߓߊߟߌߦߊ ߣߌ߫ ߖߏ߬ߡߦߊ ߟߋ߬ ߝߊ߲߬ߞߊ ߕߘߍ߬ ߞߊ߫ ߓߏ߲߬ ߘߍ߭ ߝߣߍ߬ߝߣߍ ߝߌ߬ߟߊ ߏ߬ ߟߎ߬ ߣߌ߫ ߢߐ߲߯ ߕߍ߫، ߖߐ߲߬ߧߊ ߟߋ߬ ߕߘߍ߬ ߜ߭ߙߍ߬ߞߌ߬ߟߊ߫ ߘߍ߭ ߟߐ߬ߛߋ߲ ߘߌ߫. ߘߍ߭ ߞߣߐߟߊ ߟߌ߬ߤߟߊ ߡߍ߲߬ ߠߎ߬ ߓߐ߲߯ߕߍ߫ ߸ ߓߍ߲߬ߓߊ߬ߟߌ߬ߦߊ ߣߌ߫ ߞߍ߬ߟߍ ߣߌ߫ ߓߋ߬ߒ߬ߞߊ߲߬ߠߌ߲ ߠߎ߫ ߟߋ߬ ߕߘߍ߬ ߜ߭ߙߍ߬ߞߌ߬ ߘߎ߰ߓߊ ߟߎ߬ ߣߌ߫ ߢߐ߲߯ ߕߍ߫ ߸ ߊ߬ ߕߌ߯ߕߌ߯ ߘߐ߫ ߸ (ߊߕߍߣ ߞߎߓߋߘߊ ߞߊ߬ߣߌ߲߫)، ߊ߬ ߣߌ߫ ߛߑߔߊߙߕ ߕߍ߫. ߕߌߢߍߟߌ ߢߌ߲߬ ߠߎ߫ ߟߋ߬ ߣߐ߬ ߔߌߟߊߕߐ߲߫ ߡߊߛߌߟߊ߲߫ ߠߊ߫ ߤߊ߲߯ ߊ߬ ߞߊ߬ ߞߊ߬ߝߊ ߘߏ߫ ߛߓߍߦߊ߫ ߞߏ߫ ((ߞߊ߲ߓߍ߲)). ߘߍ߭ ߕߌߢߍ߫ ߞߏ ߟߎ߬ ߢߊߝߐ ߡߊߝߊ߲߭ ߝߍ߬ ߸ ߔߌߟߊߕߐ߲߫ ߞߵߊ߬ ߦߌ߬ߘߊ߬ ߞߏ߫ ߞߊ߬ߞߎ߬ߘߊ߬ߟߊ߲߬ߘߌ߬ߦߊ ߟߋ߬ ߦߴߏ߬ ߛߓߊߓߎ ߘߌ߫. ߞߊ߬ߞߎ߬ߘߊ߬ ߟߊ߬ߘߌ߬ߦߊ߬ߢߍ߬ߓߊ ߟߋ߬ ߡߐ߱ ߟߎ߬ ߟߐ߬ ߟߊ߫ ߕߌߢߍߟߌ ߟߎ߬ ߟߊ߫، ߊ߬ ߕߊ߫ ߝߐߟߌ߫ ߘߐ߫߸ ߏ߬ ߓߍ߯ ߞߘߐߛߊߣߍ߲߫ ߛߞߎ߬ߦߊ߬ߟߊ ߟߎ߬ ߣߌ߫ ߖߎ߬ߟߊ ߟߎ߫ ߟߋ߬ ߓߟߏ߫. ߔߌߟߊߕߐ߲߫ ߞߊ߬ ߛߞߎ߬ߦߊ߬ߟߊ ߟߎ߬ ߣߌ߫ ߖߎ߬ߟߊ ߟߎ߬ ߘߊ߲ߞߎ߲߫ ߓߊ߯ߙߓߊߟߌ ߟߎ߬ ߣߌ߫ ߕߋߟߋ߲ߓߊߟߌ ߟߎ߫ ߟߋ߬ ߘߌ߫.
ߏ߬ ߛߋߕߐ߫ ߘߊ߲ߘߊ߫ ߟߊ߫ ߘߌ߬؟
ߔߌߟߊߕߐ߲߫ ߞߊ߲߫ ߞߏ߫ ߘߍ߭ ߟߊ߫ ߝߍ߭ ߘߌ߫ ߛߋ߫ ߘߊ߲ߘߊ߫ ߟߊ߫߸ ߣߌ߫ ߜ߭ߙߍ߬ߞߌ ߟߎ߫ ߞߊ߬ ߡߊ߬ߦߟߍ߬ߡߊ߲߬ߠߌ߲ ߠߊߘߏ߲߬ ߘߍ߭ ߛߐ߬ߘߐ߲߬ߠߊ߬ߞߊ ߣߴߊ߬ ߤߊߞߍߟߞߊ ߘߐ߫. ߘߍ߭ ߞߊߡߊ߲ ߘߐ߫ ߸ ߊ߬ ߞߊ߲߫ ߞߏ߫ ߞߊ߬ ߜ߭ߙߍ߬ߞߌ߬ߘߎ߯ ߘߍ߭ ߝߣߍ߬ߝߣߍ ߝߌ߬ߟߊ ߡߊߝߊ߬ߟߋ߲߬ ߸ ߞߵߊ߬ ߛߏ߯ߙߏ߫ ߓߊ߯ߙߊ߫ ߛߎ߯ ߛߊ߬ߓߊ ߢߌ߲߬ ߠߎ߫ ߟߋ߬ ߕߍ߫: ߓߟߏߟߊߓߊ߯ߙߊ، ߣߊ߬ߒ߬ߕߌ߰ߦߊ، ߥߘߋ߬ߥߘߋ߬ߟߌ. ߘߍ߭ ߞߣߐ߫ ߡߐ߮ ߟߎ߬ ߓߍ߯ ߞߊ߫ ߞߊ߲߫ ߞߊ߬ ߘߐߕߟߊ߫ ߓߊ߯ߙߘߊ߫ ߛߊ߬ߓߊ ߢߌ߲߬ ߠߎ߫ ߟߋ߬ ߕߍ߫ ߊ߬ߟߎ߬ ߘߋ߲ߣߍ߲ߕߐ ߸ ߖߐ߲߰ߛߊ߫ ߘߋ߲ߣߍ߲ ߠߎ߬ ߘߌ߫ ߡߐ߬ ߊ߬ߟߎ߬ ߟߊ߫ ߓߊ߯ߙߘߊ ߡߙߌߦߊ ߘߌ߫، ߊ߬ ߦߋ߫ ߟߋ߬ ߦߏ߫ ߡߊ߲߬ߘߋ߲߫ ߛߊ߲߬ߘߊ ߦߴߊ߬ ߝߐ߫ ߟߊ߫ ߡߍ߲ߞߍ߭ ߞߏ߫: "ߣߎ߲߱ ߘߋ߲ߣߍ߲ ߠߋ߬ ߘߏ߲߬ ߠߊ߫ ߝߊ߲ ߠߊ߫ ߘߋ߬".  ߘߐ߬ߕߟߊ߬ߟߌ ߏ߬ ߞߊ߫ ߞߊ߲߫ ߞߊ߬ ߓߎ߲ߓߎ߲߫ ߞߏ߫ ߛߊ߬ߓߊ߫ ߟߋ߬ ߡߊ߬: ߕߊߣߌ߲ߕߊߣߌ߲ߦߊ، ߕߏ߬ߝߊ߲ߞߊ، ߤߊ߲ߞߟߌߘߌߦߊ.
ߓߟߏߟߊߓߊ߯ߙߊ: ߣߕߊ߬ ߛߌ߫ ߕߍ߫ ߘߋ߲ߣߍ߲ ߡߍ߲ ߠߎ߬ ߟߊ߫߸ ߞߵߏ߬ ߟߎ߫ ߓߌ߬ߟߊ߬ ߓߟߏߟߊߓߊ߯ߙߊ ߟߊ߫ (ߓߏ߲ߟߐߟߊ، ߣߎ߲߱، ߦߙߌ߫ ߟߛߍߟߊ...).
ߞߟߍ߬ߘߋ߲: ߘߋ߲ ߡߍ߲ ߠߎ߬ ߞߟߏ ߜߍ߬ߟߍ߲߬ߡߊ߲߫ ߣߴߊ߬ߟߎ߬ ߘߌ߫ ߛߋ߫ ߝߊ߬ߛߏ ߟߊ߫ ߘߍ߲ߒߖߘߍߟߊ ߡߞߊߘߊ߲߫ ߠߊ߫߸ ߞߵߏ߬ ߟߎ߬ ߞߍ߫ ߣߊ߲߬ߕߌ߮ ߘߌ߫، ߏ߬ ߟߋ߬ ߦߋ߫ ߝߊ߬ߛߏ ߟߊߞߊ߲ߘߊ߫ ߟߊ߫ ߞߏߢߌ߬ߡߊ߬.
ߥߘߋ߬ߥߘߋ߬ߦߊ߬ߟߊ: ߘߋ߲ ߡߍ߲ ߠߎ߬ ߟߊ߫ ߞߏ߫ ߟߊߞߙߐߛߌ ߣߌ߫ ߞߏ߫ ߛߍ߲ߛߍ߲ߠߌ߲ ߞߊ߫ ߓߏ߲߬ ߸ ߏ߬ ߟߎ߫ ߟߋ߬ ߞߍߕߐ߫ ߥߘߋ߬ߥߘߋ߬ߦߊ߬ߟߊ ߘߌ߫ ߣߊߟߌ߬ߡߎ߲߫ ߘߍ߭ ߛߊ߲ߘߐ߫ ߡߐ߮ ߟߎ߬ ߘߌ߫. ߊ߬ߟߎ߬ ߞߊ߫ ߞߊ߲߫ ߞߊ߬ ߟߊߞߐ߯ ߘߡߊ߬ߟߐ߲ ߘߐ߫، ߝߣߊ߫ ߞߵߊ߬ ߛߌ߲ߞߐ߲߫ ߠߎ߫ ߟߐ߲߫ ߸ ߡߍ߲ ߠߎ߬ ߘߌ߫ ߛߋ߫ ߡߙߌ ߞߊߡߊ߲ ߦߌ߬ߘߊ߬ ߟߴߊ߬ߟߎ߬ ߟߊ߫.
ߊ߰ ߝߐ߫ ߟߊ߫ ߔߌߟߊߕߐ߲߫ ߠߊ߫ ߘߍ߭ ߝߣߍ߬ߝߣߍ߬ ߘߐ߬ߕߟߊ߬ ߢߊ ߣߌ߲߬ ߠߋ߬ ߡߊ߬ ߞߏ߫:
" ߔߌߟߊߕߐ߲߫ ߠߊ߫ ߟߞߊ߬ߙߊ߲߬ߠߌ߲߬ ߘߕߐߡߐ߲"، ߏ߬ ߞߘߐ ߟߋ߬ ߞߏ߫ ߸ ߊߟߎ߫ ߦߋ߫ ߟߐ߬ߘߎ߰ ߘߌ߫ ߡߐ߰ ߡߊ߬߸ ߊ߬ ߘߌ߫ ߛߋ߫ ߡߍ߲ ߘߓߐ߫ ߟߊ߫.
ߝߘߎ߫ ߛߊߙߌߦߊ ߟߎ߬ ߟߊߕߊ߯ߡߊ ߛߌߟߊ ߝߍ߬ ߸ ߔߌߟߊߕߐ߲߫ ߞߊ߲߫ ߞߏ߫ ߘߋ߲߫ ߞߏ ߞߊ߫ ߞߊ߲߫ ߞߊ߬ ߕߊ߬ ߤߊߞߊ߲ ߠߋ߬ ߡߊ߬ ߥߟߊ߫ ߞߵߊ߬ ߡߊߓߍ߲߬. ߊ߬ ߞߵߊ߬ ߦߌ߬ߘߊ߬ ߝߣߊ߫ ߞߏ߫ ߡߐ߰ ߡߊ߲߫ ߞߊ߲߫ ߞߊ߬ ߞߍ߫ ߘߋ߲ߝߊ ߘߌ߫ ߝߘߎ ߞߐߞߊ߲߬߸ ߥߟߊ߫ ߣߴߌ ߛߐ߬ߘߐ߲߬ߛߌ ߡߊ߫ ߛߋ߫ ߝߘߎ ߡߊ߬ ߡߎߣߎ߲߬ ߸ ߤߊߡߊ߲߫ ߣߌ߫ ߛߊ߬ߙߌ߬ߦߊ ߡߊ߫ ߛߐ߲߬. ߔߌߟߊߕߐ߲߫ ߠߊ߫ ߘߍ߭ ߛߌ߲߬ߝߏ߲߬ߧߊ߬ߟߌ ߘߐ߫ ߸ ߟߐ߬ߘߎ߰ ߕߍ߫ ߡߐ߰ ߦߙߋߞߋ ߓߟߏ߫ ߊ߬ ߞߏߟߊ߫. ߣߌ߫ ߡߍ߲ ߞߏ߬ߣߌ߲ ߞߵߌ ߛߐ߲߬ ߕߏ߫ ߟߊ߫ ߘߍ߭ ߘߐ߫ ߸ ߟߐ߬ߘߎ߮ ߘߏ߫ ߘߌ߫ ߘߴߏ ߕߌ߱ ߡߊ߬ ߞߊ߬ߡߊߛߐ߬ߘߐ߲߬ ߊ߬ ߕߊ߯ߛߌߟߊ ߝߍ߬. ߊ߬ ߡߊ߫ ߟߐ߬ߘߎ߰ ߢߣߊߡߊ߫ ߘߌ߫ ߞߐߙߍ ߝߣߊ߫ ߡߊ߬. ߊ߬ ߟߊ߫ ߛߌ߲ߞߐ߲ߦߊߟߌ ߦߋ߫ ߞߐߙߍ ߞߍ߫ ߟߊ߫ ߕߍߓߊ߮ ߟߋ߬ ߘߌ߫ ߘߋ߲ ߣߌ߫ ߞߊ߬ߝߏ ߕߍ߫. ߏ߬ ߘߐ߫ ߸ ߘߋ߲ ߓߊ߯ ߛߐ߬ߘߐ߲߬ ߌߞߘߐ߫ ߸ ߞߵߊ߬ ߘߌ߫ ߞߊ߬ߝߏ ߡߊ߬، ߞߊ߬ߝߏ ߏ߬ ߟߋ ߞߊ߫ ߞߊ߲߫ ߞߊ߬ ߘߋ߲ ߖߏ߯ߘߏ߲߬ ߸ ߞߊ߬ ߓߊ߯ߙߊ߫ ߘߴߊ߬ ߡߊ߬߸ ߞߊ߬ ߟߐ߬ߘߎ߮ ߦߌ߬ߘߵߊ߬ ߟߊ߫.
ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߕߊ߫ ߓߟߏ߫ ߡߊ߬߸ ߔߌߟߊߕߐ߲߫ ߞߵߊ߬ ߡߙߌߦߊ ߟߊߕߊ߯ ߖߘߍ߬ߥߛߊ ߟߋ߬ ߡߊ߬، ߞߊ߬ ߖߎ߬ߟߊ߬ߦߊ ߟߊߘߐ߯ߦߊ߫ ߊ߬ ߢߊ߫ ߖߍ߬ߘߍߖߍ߬ߘߍ ߡߊ߬߸ ߊ߬ ߣߌ߫ ߞߊ߬ ߞߕߌ ߛߍ߲ߓߍߒߕߋߦߊ߫ ߖߡߊ߬ߣߊ ߞߣߐ߫، ߓߊߏ߬ ߸ ߊ߬ߟߋ ߞߊ߬ ߖߎ߬ߟߊ߬ߦߊ ߓߛߌ߬ߞߌ߬ ߕߋߟߋ߲ߓߊߟߌߦߊ ߣߌ߫ ߗߏ߰ߟߋ߬ߦߊ ߟߋ߬ ߘߌ߫. ߘߍ߭ ߘߐ߫ ߕߋߟߋ߲ߓߊ߯ߦߊ ߏ߬ ߞߊ߫ ߞߊ߲߫ ߞߊ߬ ߓߎ߲ߓߎ߲߫ ߛߐ߬ߘߐ߲ ߠߊߞߢߊߣߍ߲߫ ߞߏߟߌߞߏߟߌ ߟߋ߬ ߡߊ߬ ߡߐ߱ ߟߎ߬ ߣߌ߫ ߢߐ߲߯ ߕߍ߫. ߒ߬ߓߊ߬߸ ߞߊ߬ ߘߎ߱ ߟߎ߬ ߘߐߕߟߊ߫ ߡߐ߱ ߟߎ߬ ߕߍ߫ ߸ ߖߐ߲߰ߛߊ߫ ߘߎ߰ߘߋ߲ ߓߍ߯ ߘߴߊ߬ ߕߊ߫ ߤߊߞߍ ߟߊߓߊ߯ߙߊ߫ ߦߌߟߊ߫ ߛߐ߬ߘߐ߲߬.
ߞߎߡߊ ߞߎ߲߬ߘߏ߲ ߘߐ߫: ߔߌߟߊߕߐ߲߫ ߞߵߊ߬ ߡߙߌ߫ ߜ߭ߙߍ߬ߞߌ߬ߘߎ߯ ߘߍ߭ ߝߎ߬ߕߎ߲߬ߕߌ ߟߎ߬ ߘߊ߲ߘߊ߫ ߢߊ ߟߋ߬ ߡߊ߬߸ ߊ߬ ߣߌ߫ ߊߘߡߊߦߊ ߘߍ߭ ߘߌ߫ ߛߋ߫ ߓߍ߲߬ ߠߊ߫ ߢߊ ߡߍ߲. ߡߐ߰ ߞߊ߫ ߞߊ߲߫ ߞߊ߬ ߝߏ߬ߟߌ߬ ߞߙߍߞߙߍߣߍ߲߫ ߠߊߛߋ߫ ߊ߬ ߡߊ߬، ߓߴߊ߬ ߞߎߡߊ߫ ߘߊ߫ ߞߏ ߡߍ߲ ߠߎ߬ ߞߊ߲߬߸ ߤߊߟߌ߫ ߓߌ߬، ߏ߬ ߟߎ߬ ߓߍ߯ ߡߊ߫ ߓߊ߲߫ ߘߊ߲ߘߊ߫ ߟߊ߫ ߝߟߐ߫. ߝߣߊ߫߸ ߊ߬ ߟߊ߫ ߛߌ߲ߞߐ߲ߧߊߟߌ ߡߍ߲ ߕߐ߯ ߞߏ߫ "ߞߊ߬ߝߏ߫ ߝߊ߲߬ߞߊ߬ߥߙߍ߬ߡߊ" ߸ ߏ߬ ߓߟߏߦߊ߫ ߘߴߊ߬ߟߋ߬ ߟߊ߫ ߛߊ߬ߦߊ ߝߊ߯ߘߐߞߍ߫߂߄߲ ߠߋ߫ ߡߊ߬߸ ߣߊߟߌ߬ߡߎ߲߫ ߛߋ߰ߘߐ߬ߞߍ߫߂ ߣߌ߫ ߝߊ߯ߘߐߞߍ߫߄ ߘߌ߫. ߏ߬ ߞߍ߫ ߘߊ߫ ߙߎ߬ߛߌ߫ ߖߡߊ߬ߣߊ ߟߋ߬ ߘߐ߫ ߸ ߘߎߢߊ߫ ߞߊ߬ߞߎ߬ߘߊ߬ߞߎ߬ߘߊ߬ ߕߟߋ ߣߌ߲߬ ߘߐ߫. ߘߊ߬ߟߎ ߢߌ߲߬ ߠߎ߫ ߟߋ߬ ߓߍ߯ ߣߐ߬ ߒ߬ ߟߐ߬ ߟߊ߫ ߔߌߟߊߕߐ߲߫ ߞߍ߫ ߟߊ߫ ߘߍ߬ߟߐ߲߬ߘߐ߬ߦߊ ߢߍߓߌߟߊߓߊ߮ ߘߌ߫. ߢߍߓߌߟߊߓߊ߯ ߝߌߟߊߣߊ߲ ߦߋ߫ ߡߍ߲ ߘߌ߫ ߸ ߏ߬ ߟߋ ߡߊߝߍߣߍ߲ߕߐ߫ ߒ߬ ߓߟߏ߫ ߣߌ߲߬:
ߢߍߓߌߟߊߓߊ߮ ߝߌߟߊߣߊ߲: ߊߙߌߛߑߕߐߕ(߃߈߄-߃߂߂) ߌ.ߡ ߢߍ߫

ߊ߬ ߕߟߋ߬ ߘߐ߬ ߞߏ ߟߎ߬: ߊߙߌߛߑߕߐߕ ߟߊ߫ ߥߎ߬ߛߎ ߓߍ߲߬ߣߍ߲߫ ߞߊ߬ߞߘߐߞߘߐ ߞߊ߬ߝߏ߬ߓߊ ߟߎ߫ ߟߋ߬ ߡߊ߬ ߜ߭ߙߍ߬ߞߌ߬ ߖߡߊߣߊ ߞߊ߲߬߸ ߊ߬ ߝߊ߬ߛߏ ߕߘߍ߬ ߦߋ߲߬ ߡߍ߲ ߘߌ߫. ߘߍ߭ ߣߌ߫ ߛߐ߬ߘߐ߲ ߕߊ߫ ߓߟߏ ߡߊ߬߸ ߖߐ߲߬ߧߊ ߟߋ߬ ߕߎ߲߬ ߓߘߊ߫ ߝߊ߲߬ߞߊ ߛߐ߬ߘߐ߲߬ ߞߏߛߓߍ߫، ߓߊ߯ߙߊ ߣߌ߫ ߟߐ߲ߠߌ߲ߧߊ ߓߍ߯ ߓߊߖߎ ߕߘߍ߬ ߊ߬ߟߋ ߟߋ߬ ߘߌ߫، ߣߊ߲߬ߝߟߏ ߓߍ߯ ߕߘߍ߬ ߤߙߐ ߟߎ߫ ߟߋ߬ ߓߟߏ߫. ߏ߬ ߘߐ߫ ߸ ߊߙߌߛߑߕߐߕ ߟߊ߫ ߞߊ߬ߝߊ ߡߍ߲ ߕߐ߯ ߞߏ߫(ߓߘߍ߬ߓߘߍ߬ߟߌ)߸ ߒ ߣߊ߬ߕߐ߫ ߏ߬ ߟߋ ߞߣߐߘߐ ߕߐ߬ߝߍ߬ߦߊ߬ ߟߴߊߟߎ߫ ߢߍ߫ ߛߌߛߍ߲߬-ߛߌߛߍ߲߬.
ߞߊ߬ߝߊ ߞߎ߲߬ߕߐ߰ ߓߟߋߓߟߋ ߟߎ߬: ߏ߬ ߟߎ߬ ߢߣߊߡߊ ߟߎ߬ ߝߟߍ߫ ߣߌ߬:
߁-ߛߏ: ߊߙߌߛߑߕߐߕ ߟߊ߫ ߥߘߋ߬ߥߘߋ߬ߦߊ߬ ߞߊ߲ߞߋ ߘߐ߫ ߸ ߛߏ ߦߋ߫ ߝߘߏ߬ߓߊ߬ ߘߌ߲ߞߌߙߊ߫ ߟߋ߬ ߘߌ߫ ߸ ߡߐ߱ ߣߴߊ߬ ߛߐ߬ߘߐ߲߬ߝߋ߲ ߓߍ߯ ߟߊߘߍ߬ߣߍ߲ ߛߓߊ߬ߕߌ߬ߣߍ߲߬ ߡߍ߲ ߞߣߐ߫، ߡߐ߱ ߓߟߏߝߋ߲ ߓߍ߯ ߛߊ߲ߘߐߕߊ ߦߋ߫ ߛߏ ߟߋ߬ ߘߌ߫. ߊ߰ ߝߐ߫ ߟߊ߫ ߓߟߏߝߋ߲߫ ߛߊ߲ߘߐߕߊ ߟߋ߬ ߡߊ߬ ߜ߭ߙߍ߬ߞߌ߬ ߞߊ߲߬ ߞߘߐ ߘߐ߫ ߞߏ߫(ߔߏߟߌߛ)، ߛߏ ߤߊߡߊ߲߫ ߘߎ߰ߓߊ ߒߞߏ ߘߐ߫. ߊ߬ߟߋ߬ ߞߎߡߊߘߋ߲ ߦߋ߫ ߝߘߏ߬ߓߊ߬ߘߊ ߥߟߊ߫ ߘߍ߭ ߓߘߍ߬ߓߘߍ߬ߟߌ ߟߋ߬ ߦߌ߬ߘߊ߬ ߟߊ߫ ߥߊ߯ߕߌ߫ ߛߌߦߊߡߊ߲߫ ߊߙߌߛߑߕߐߕ ߟߊ߫ ߞߊ߬ߝߊ ߢߌ߲߬ ߞߣߐ߫. ߏ߬ ߘߐ߫ ߸ ߣߌߡߊ ߡߍ߲ ߠߎ߬ ߕߴߛߋ߫ ߢߊ߬ ߟߊ߫ ߢߐ߲߮ ߞߐ߫ ߸ ߝߏ߫ ߏ߬ ߟߎ߬ ߦߋ߫ ߘߍ߬ ߟߋ߬ ߦߏ߫ ߕߊ߲߬: ߗߍ߭ ߣߌ߫ ߡߏ߬ߛߏ ߞߊ߫ ߞߊ߲߫ ߠߋ߬ ߞߊ߬ ߘߍ߬ ߸ ߖߐ߲߰ߛߴߊ߬ߟߎ߬ ߘߌ߫ ߖߘߌ߫ ߢߐ߲߮ ߠߊ߫، ߓߊ߸ ߖߘߌ ߟߴߊ߬ ߞߍ߫ ߟߊ߫ ߣߌߡߊ ߟߎ߬ ߦߋ߫ ߡߊ߰ߙߌ߬ߟߊ߬ߞߊ ߟߎ߬ ߟߊ߫ ߤߌ߲ߓߊ߯ߦߊ ߟߊߘߍ߲߰ ߠߊ߫. ߡߌ߬ߛߊ߬ߟߌ߬ ߜߘߍ߫ ߘߐ߫ ߸ ߢߍߡߐ߮ ߣߌ߫ ߞߐߡߐ߮ ߟߎ߬ ߞߊ߫ ߞߊ߲߫ ߞߊ߬ ߘߍ߬ ߸ ߛߴߊ߬ߟߎ߬ ߓߍ߯ ߘߌ߫ ߟߊߞߊ߲ߘߊ߫، ߛߎ߲ߞߎ߲ ߖߍ߬ߘߍ ߟߋ߬ ߣߐ߬ ߏ߬ ߘߌ߫. ߊ߬ ߞߊ߫ ߞߊ߲߫ ߞߵߊ߬ ߟߐ߲߫ ߞߏ߫ ߡߊ߬ߕߌ߮ ߦߋ߫ ߡߐ߱ ߟߋ߬ ߘߌ߫ ߸ ߛߎ߲ߞߎ߲ ߣߐ߬ ߛߋ ߣߌ߫ ߟߐ߲ߠߌ߲ ߘߌ߫ ߟߊ߫ ߡߍ߲ ߡߊ߬، ߲ ߖߐ߲߭ ߘߏ߲߬ ߦߋ߫ ߡߐ߰ ߟߋ߬ ߘߌ߫ ߸ ߛߎ߲ߞߎ߲ ߣߐ߬ ߓߊ߯ߙߊ߫ ߞߍ߫ ߝߊ߲ߞߊ ߘߌ߫ ߟߊ߫ ߡߍ߲ ߡߊ߬. ߞߎߡߦߊ߫ ߢߌ߲߬ ߠߎ߫ ߟߵߊ߬ ߦߌ߬ߘߊ߬ ߟߊ߫ ߞߏ߫ ߊߙߌߛߑߕߐߕ ߕߘߍ߬ ߖߐ߲߬ߧߊ ߟߊߝߛߊ߬ߓߊ߮ ߟߋ߬ ߘߌ߫ ߞߐߡߊߓߌ߲ߓߌ߲߫ ߓߟߏ߫ ߡߊ߬.  ߊߙߌߛߑߕߐߕ ߟߊ߫ ߝߐߟߌ߫ ߘߐ߫ ߸ ߝߘߏ߬ߓߊ߬ߘߊ ߛߎ߯ ߝߌ߬ߟߊ߫ ߟߋ߬ ߛߏ ߞߣߐ߫.
ߝߘߏ߬ߓߊ߬ߘߊ ߓߊߖߎ: ߏ߬ ߛߏ߯ߙߏߣߍ߲߫ ߞߐߙߍ߫ ߦߙߌߞߊ߫ ߖߊ߲߫ ߠߎ߫ ߟߋ߬ ߟߊ߫߸ ߡߐ߱ ߟߎ߬ ߘߴߊ߬ߟߎ߫ ߡߊ߬ߞߏ ߟߊߢߊ߬ ߡߍ߲ ߞߣߐ߫ ߗߐ߫ ߦߏ߫ ߛߎ߲ߞߎ߲߫ ߛߎߋߦߊ ߞߣߐ߫ ߡߐ߮ ߟߎ߬ ߦߴߊ߬ߟߎ߬ ߢߐ߲߮ ߞߟߌ ߟߊ߫ ߢߊ ߡߍ߲: ߒ ߝߊ߬، ߒ ߘߋ߲߫، ߒ ߓߊ߫، ߒ ߣߊ߫، ߒ ߡߊ߬ߡߊ߬ߙߋ߲. ߡߌ߬ߛߊ߬ߟߌ߬ߦߊ ߣߌ߲߬ ߓߘߴߊ߬ ߦߌ߬ߘߊ߫ ߒ߬ ߠߊ߫ ߞߏ߫ ߝߘߏ߬ߓߊ߬ߘߊ ߓߊߖߎ ߦߋ߫ ߘߋ߲ߓߦߊ ߟߎ߬ ߟߊ߫ ߕߍߓߊ߯ߦߊ ߟߋ߬ ߘߌ߫.
ߝߘߏ߬ߓߊ߬ߘߊ ߘߝߊߣߍ߲: ߝߘߏ߬ߓߊ߬ߘߊ ߏ߬ ߛߏ߯ߙߏߣߍ߲߫ ߛߏߣߍ߲߫ ߛߌߦߊߡߊ߲߫ ߠߋ߬ ߟߊ߫، ߊ߬ߟߋ ߕߎ߬ߜߍ߬ߕߎ߬ߜߍ߬ߟߌ ߓߘߊ߫ ߛߋ߫ ߖߘߍ߬ߥߛߊ ߞߛߊߞߊ ߘߐ߫ ߝߍ߯ߛߌ߫. ߢߣߊߡߦߊ ߥߟߊ߫ ߣߌߡߦߊ ߕߏߒߣߐ߬ߘߐ ߝߣߊ߫ ߦߋ߫ ߓߐ߫ ߟߴߊ߬ߟߋ ߟߋ߬ ߘߐ߫.
ߊߙߌߛߑߕߐߕ ߞߊ߬ ߘߍ߭ ߓߍ߯ ߛߎ߲ߞߎ߲ߧߊ߫ ߟߋ߬ ߦߏ߫ ߊ߬ ߘߌ߫ ߛߋ߫ ߛߏ߯ߙߏ߫ ߟߊ߫ ߝߘߏ߬ߓߊ߬ߘߊ ߓߊߖߎ ߟߊ߫ ߢߊ ߡߍ߲، ߒ߬ߞߊ߬߸ ߝߋ߲-ߋ-ߝߋ߲߫ ߓߊ߯ ߘߝߊ߫ ߞߏߟߌߞߏߟߌ߫ ߸ ߊ߰ ߝߐ߫ ߟߊ߫ ߟߋ߬ ߞߴߏ߬ ߛߎ߲ߞߎ߲ ߠߴߏ߬ ߘߌ߫. ߊߙߌߛߑߕߐߕ ߟߊ߫ ߛߌ߲ߞߐ߲ߦߊߟߌ ߘߐ߫ ߸ ߘߎ߱ ߥߟߊ߫ ߛߏ ߓߍ߯ ߦߋ߫ ߝߋ߲߫ ߛߎ߲ߞߎ߲ߡߊ ߟߎ߫ ߟߋ߬ ߞߊ߲߬. ߓߘߍ߬ߓߘߍ߬ߟߌ ߞߐߜߍ߫ ߄߁ ߘߐ߫ ߸ ߊ߬ ߞߊ߲߫ ߞߏ߫ ߛߎ߲ߞߎ߲ ߕߊ߫ ߓߟߏ߫ ߡߊ߬߸ ߡߐ߱ ߦߋ߫ ߓߌߦߊ߲߫ ߓߘߍ߬ߓߘߍ߬ߟߌ߬ߟߊ ߟߋ߬ ߘߌ߫. ߡߐ߱ ߡߍ߲ ߕߍ߫ ߘߍ߬ ߞߣߐ߫ ߸ ߏ߬ ߛߎ߲ߞߎ߲ߡߊ ߟߋ߬ ߦߋ߫ ߥߊ߭ ߘߐ߫.
߂-ߘߋ߲ߓߦߊ ߥߟߊ߫ ߞߐߙߍ: ߊߙߌߛߑߕߐߕ ߣߴߊ߬ ߞߊ߬ߙߊ߲߬ߡߐ߰ߞߍ߫ ߔߌߟߊߕߐ߲߫ ߡߙߌߦߊ ߟߎ߬ ߡߊ߫ ߕߊ߯ ߦߌߟߊ߫ ߞߋߟߋ߲߫ ߘߋ߲ߓߦߊ ߞߊ߲߬ߡߙߌ ߘߐ߫، ߓߊߏ߬ ߊߙߌߛߑߕߐߕ ߞߊ߬ ߝߊ߲߬ߞߊ߬ߓߊ߫ ߟߋ߬ ߘߌ߫ ߞߐߙߍ ߡߊ߬، ߊ߬ ߞߊ߬ ߞߐߙߍ ߛߌ߲߬ߝߏ߲ ߠߎ߬ ߟߊ߫ ߕߍߓߊ߯ߦߊ ߓߍ߯ ߞߘߐ߫ ߖߐ߲ߖߐ߲ ߦߌ߬ߘߊ߬ ߦߏ߫ ߗߍ߭ ߣߌ߫ ߡߏ߬ߛߏ ߕߍߟߊ߸ ߘߋ߲ ߣߌ߫ ߓߊ ߣߌ߫ ߝߊ߭ ߕߍߟߊ߸ ߖߐ߲߬ߝߊ ߣߌ߫ ߖߐ߲߭ ߕߍߟߊ. ߊ߬ ߕߊ߫ ߡߙߌߦߊ ߘߐ߫ ߸ ߞߐߙߍ ߛߏ߯ߙߏߣߍ߲߫ ߓߊߖߎ߫ ߝߌߟߓߊ ߜߊ߲߬ߛߊ߲߫ ߠߋ߬ ߟߊ߫ ߦߏ߫ ߖߐ߲߭ ߣߌ߫ ߖߐ߲߬ߝߊ ߟߊ߫ ߝߌ߬ߟߊ߬ߓߊ߸ ߘߋ߲ߝߊ ߣߌ߫ ߘߋ߲ߓߊ ߕߊ߸ ߝߊ߭ ߣߌ߫ ߘߋ߲ ߕߊ߸ ߞߐ߬ߘߐ ߣߌ߫ ߘߐ߯ߣߍ߲...  ߊߙߌߛߑߕߐߕ ߡߙߌ ߟߋ߬ ߸ ߞߏ߫ ߕߍߓߊ߯ߦߊ ߦߋ߫ ߝߌ߬ߟߊ߬ߓߊ ߓߍ߯ ߞߣߐ߫، ߏ߬ ߘߐ߫ ߸ ߘߋ߲ߓߦߊ ߞߊ߫ ߞߊ߲߫ ߞߊ߬ ߟߊߕߊ߯ߡߊ߫ ߢߊ߫ ߝߌ߬ߟߊ߫ ߟߋ߬ ߡߊ߬: ߛߐ߬ߘߐ߲ ߣߌ߫ ߓߟߏߝߋ߲ ߞߎ߲߬ߠߊ߬ߛߌ߮. 
ߞߐߙߍ ߦߋ߫ ߞߎ߲߬ߠߊߛߌ߰ ߟߊ߫ ߡߙߊ߬ߞߍ߬ߘߊ߫ ߛߓߊ߬ ߟߋ߬ ߟߊ߫: ߡߊߕߌ߯ߦߊ، ߝߊ߬ߦߊ، ߗߍ߬ߦߊ.
ߡߙߊ߬ ߝߊ߲ߞߊ ߡߍ߲ ߦߋ߫ ߖߐ߲߭ ߠߎ߬ ߞߊ߲߬߸ ߏ߬ ߟߋ ߦߋ߫ ߡߊߕߌ߯ߦߊ ߡߙߊ߬ߞߍ߬ߘߊ ߘߌ߫.
ߡߍ߲ ߦߋ߫ ߟߊߕߊ߯ߡߊ߫ ߟߊ߫ ߘߋ߲ ߠߎ߫ ߞߊ߲߬߸ ߏ߬ ߟߋ ߝߊ߬ߦߊ ߡߙߊ߬ߞߍ߬ߘߊ ߘߌ߫.
ߡߍ߲ ߦߋ߫ ߟߊߓߊ߯ߙߊ߫ ߟߊ߫ ߡߏ߬ߛߏ ߟߎ߫ ߞߊ߲߬߸ ߏ߬ ߟߋ߬ ߝߘߎߗߍߦߊ ߡߙߊ߬ߞߍ߬ߘߊ ߘߌ߫. 
ߓߊ߬ߙߌ߬ ߸ ߝߊ߬ߦߊ ߡߙߊ߬ߞߍ߬ߘߊ ߣߌ߫ ߗߍ߬ߦߊ ߕߊ ߕߍ߫ ߛߎ߯ ߞߋߟߋ߲߫ ߘߌ߫ ߘߋ߬، ߓߊߏ߬ ߸ ߓߘߍ߬ߓߘߍ߬ߟߌ߬ ߝߊ߲ߞߊ ߟߋ߬ ߦߋ߫ ߟߊߕߊ߯ߡߊ߫ ߟߊ߫ ߡߏ߬ߛߏ ߞߊ߲߬߸ ߞߊ߬ ߡߊ߲߬ߛߦߊ߬ ߝߊ߲ߞߊ ߟߊߕߊ߯ߡߊ߫ ߘߋ߲ ߠߎ߫ ߞߊ߲߬، ߏ߬ ߘߐ߫ ߸ ߡߊ߬ߙߊ ߓߍ߲߬ߣߍ߲߫ ߗߍ߭ ߡߊ߬ ߞߊ߬ ߕߊ߬ߡߌ߲߬ ߡߏ߬ߛߏ ߞߊ߲߬، ߊ߬ ߓߍ߲߬ߣߍ߲߫ ߡߐ߰ߓߊ߬ߦߊ ߝߣߊ߫ ߘߐ߫ ߞߊ߬ ߕߊ߬ߡߌ߲߬ ߝߎߣߎ߲ߞߋߦߊ ߞߊ߲߬.
߃-ߓߘߍ߬ߓߘߍ߬ߟߌ ߞߎ߲߬ߠߊ߬ߛߌ߰ߞߊ߲ߞߋ ߟߎ߬:
 ߓߘߍ߬ߓߘߍ߬ߟߌ ߕߌߙߌ߲ߠߌ߲ ߓߟߏ߫ ߡߊ߬߸ ߊߙߌߛߑߕߐߕ ߞߊ߬ ߡߊ߲߬ߛߊ߬ߦߊ ߣߌ߫ ߓߍ߯ߦߊ ߣߌ߫ ߡߊ߬ߡߙߊ߬ߟߌ ߓߍ߯ ߟߊߘߍ߬ߣߍ߲ ߕߐ߬ߝߍ߬ߦߊ߫ ߟߋ߬ ߞߏߛߓߍ߫، ߊ߬ ߞߊ߲߫ ߞߏ߫ ߡߊ߲߬ߛߊ߬ߦߊ ߞߊ߫ ߢߌ߲߬ ߞߏߛߓߍ߫، ߒ߬ߞߵߊ߬ ߘߌ߫ ߛߋ߫ ߞߍ߫ ߟߊ߫ ߖߋ߬ߟߌ߬ߥߦߏ ߘߌ߫ ߖߊߟߌߞߟߊ ߓߟߏ߫.
ߓߍ߯ߦߊ ߢߌ߬ߡߊ߬ߓߊ߫ ߟߋ߬ ߖߡߊ߬ߣߊ ߞߣߐ߫، ߝߣߊ߫߸ ߡߌ߬ߙߌ߲߬ߘߌ ߟߋ߬ ߝߊ߲߬ߞߊ߬ߡߊ ߘߌ߫، ߞߏ߬ߣߌ߲߬ ߸ ߘߍ߭ ߞߎ߲߬ߠߊߛߌ߰ ߜߏߡߊ߲ ߓߊߟߋ߬ ߓߍ߯ߦߊ ߘߐ߫، ߓߊ߸ ߊ߬ ߓߊ߯ ߝߐ߫ ߞߏ߫ ߓߍ߯ ߦߴߊ߬ ߟߊ߫ ߛߋߒߞߏߟߊ ߣߴߊ߬ ߡߙߌߦߊ߫ ߦߌ߬ߘߊ߬ ߝߊ߬ ߓߘߊ ߟߊ߫ ߞߏ ߘߐ߫ ߸ ߤߊ߲ߞߟߌ߫ ߘߐ߮ ߟߎ߬ ߣߌ߫ ߕߌߢߍߟߌߟߊ ߟߎ߬ ߘߌ߫ ߝߊ߬ߛߏ ߟߊߣߐ߯، ߓߍ߯ߦߊ ߘߏ߲߬ ߦߋ߫ ߓߍ߯ ߞߊ߲ߠߊߓߌ߬ߟߊ߬ ߟߊ߫ ߟߋ߬.
 ߣߊ߲߬ߝߟߏ߬ ߝߊ߲ߞߊ ߝߣߊ߫ ߡߊ߫ ߓߍ߲߬ ߖߡߊ߬ߣߊ ߞߣߐ߫، ߓߊ ߣߊ߲߬ߝߟߏ߬ߕߌ߮ ߟߎ߬ ߦߴߊ߬ߟߎ߫ ߘߎ߲߬ߘߎ߬ߡߊ߬ ߣߝߊ ߟߋ߬ ߡߞߊߘߊ߲߫ ߠߊ߫߸ ߞߵߏ߬ ߟߊߦߟߍ߬ ߡߌ߬ߙߌ߲߬ߘߌ ߝߘߏ߬ߓߊ߬ ߣߝߊ ߛߊ߲ߘߐ߫. ߣߌ߲߬ ߓߍ߯ ߞߐߝߍ߬ ߸ ߊߙߌߛߑߕߐߕ ߡߴߊ߬ ߛߐ߲߬ ߓߘߍ߬ߓߘߍ߬ߟߌ߬ ߞߊ߲ߞߋ ߛߌ߫ ߘߐ߫ ߊ߬ ߘߊ߲߬ ߠߊ߫، ߏ߬ ߘߐ߫ ߸ ߞߎ߲߬ߠߊ߬ߛߌ߰ ߞߊ߲ߞߋ ߓߍ߯ ߘߐ߫ ߢߌ߬ߡߊ ߦߋ߫ ߊ߬ߟߋ߬ ߢߣߊ߫ ߓߍ߯ߦߊ ߣߌ߫ ߡߊ߬ߡߙߊ߬ߟߌ ߘߐߓߊ߬ߛߊ߲ ߠߋ߬ ߘߌ߫ ߥߟߴߊ߬ ߟߊߘߍ߬ߣߍ߲ ߠߋ߬ ߘߌ߫ ߞߋߟߋ߲ߘߌ߫.
߄-ߊߙߌߛߑߕߐߕ ߦߋ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߫ ߝߊ߬ ߟߋ߬ ߘߌ߫ ߓߊ߬؟ ߊߙߌߛߑߕߐߕ ߟߊ߫ ߕߌߙߌ߲ߠߌ߲ ߟߐ߬ ߘߊ߫ ߞߊ߬ߞߘߐߞߘߐ ߞߎߡߊߢߐ߲߯ߦߊ ߝߣߊ߫ ߡߊ߬ ߦߏ߫ ߥߘߋ߬ߥߘߋ߬ߦߊ߬ߟߊ ߟߎ߫ ߕߘߵߊ߬ ߞߍ߫ ߟߊ߫ ߢߊ ߡߍ߲، ߏ߬ ߟߋ߬ ߣߐ߬ ߊ߬ ߟߊ߫ ߥߘߋ߬ߥߘߋ߬ߦߊ ߝߊ߲߬ߞߊ ߥߙߊ߬ ߟߊ߫ ߞߏߛߓߍ߫. ߓߘߍ߬ߓߘߍ߬ߟߌ ߦߋ߫ ߊߙߌߛߑߕߐߕ ߟߊ߫ ߕߌߙߌ߲ߠߌ߲ ߠߎ߬ ߓߟߏߦߊ ߞߐߝߟߌ ߟߋ߫ ߦߌ߬ߘߊ߬ ߟߊ߫߸ ߞߵߊ߬ ߕߏ߫ ߡߊ߲߬ߛߊ ߟߎ߫ ߝߍ߬ߡߐ߰ߦߊ ߟߊ߫. ߝߣߊ߫߸ ߊ߬ ߞߊ߬ ߕߌߙߌ߲ߠߌ߲ߘߊ ߘߏ߫ ߜߙߋ߬ߡߊߕߍ߰߸ߞߊ߬ ߛߊ߲߬ߘߊ߬ ߛߌߦߊߡߊ߲߫ ߠߊߘߍ߬. ߊ߬ ߞߊ߬ ߜ߭ߙߍ߬ߞߌ߬ߘߎ߯ ߞߣߐߟߊ ߣߴߊ߬ ߞߐߞߊ߲߫ ߦߌߟߊ ߁߅߈ ߛߌ߰ߞߊ߲ ߠߎ߬ ߛߓߍ߫. 
ߊߙߌߛߑߕߐߕ ߕߘߍ߬ ߤߍߙߑߡߌߦߊߛ ߟߊ߫ ߞߏߟߊߕߍ߮ ߘߏ߫ ߟߋ߬ ߘߌ߫، ߤߊߙߌߡߌߦߊߛ ߏ߬ ߟߋ߬ ߕߘߍ߬ (ߊߕߊߙߌߡߋ߫) ߡߊ߲߬ߛߊ߬ߗߍ ߘߌ߫، ߜ߭ߙߍ߬ߞߌ߬ ߘߎ߯ߓߊ ߘߏ߫ ߞߊ߬ߣߌ߲߫. ߏ߬ ߓߍ߯ ߣߴߊ߬ ߕߊ߫߸ ߡߐ߰ ߕߴߛߋ߫ ߘߍ߬ߟߐ߲߬ߘߐ߬ߦߊ ߝߊ߬ߦߊ ߘߌ߫ ߟߊ߫ ߊߙߌߛߑߕߐߕ ߡߊ߬ ߘߋ߬، ߡߐ߰ ߞߏ߬ߣߌ߲߬ ߘߌ߫ ߛߴߊ߬ ߞߍ߫ ߟߊ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߬ ߢߍߓߌߟߊߓߊ߮ ߟߎ߬ ߟߊ߫ ߥߊ߬ߣߊ ߘߌ߫.
ߕߍߡߊ߫ ߥߛߎ ߥߟߊ߫ ߞߊ߬ߞߘߐ: ߡߊߗߌߦߊߝ߭ߍߟ(߁߄߆߉-߁߅߂߇)

߁߭-ߊ߬ ߕߟߋ߬ ߘߐ߬ ߞߏ ߟߎ߬: ߡߊߗߌߦߊߝ߭ߍߟ ߦߋ߫ ߌߕߊߟߌ߫ ߡߙߌߟߊ߫ ߥߣߊߓߊ߫ ߟߋ߬ ߘߌ߫ ߸ ߡߍ߲ ߠߎ߬ ߟߊ߫ ߥߎ߬ߛߎ ߓߍ߲߬ ߘߊ߫ ߙߏߡߎ߲߬ ߟߊ߬ߕߍ߲ ߠߎ߬ ߟߊ߫ ߛߏ߬ߙߌ߬ߡߊ߬ߘߋ߲߬ ߝߊ߲ߞߊ ߕߌߢߍ ߡߊ߬ ߔߛߐߞߐ߫، ߖߊ߲߬ߖߏ߲ ߏ߬ ߟߋ߬ ߞߊ߬ ߘߐ߬ߝߊ߬ߟߋ߲߬ߠߌ߲߬ ߛߌߦߊߡߊ߲߫ ߠߊߘߏ߲߬ ߋߙߐߔߎߞߊ ߟߎ߬ ߟߊ߫ ߘߍ߭ ߓߘߍ߬ߓߘߍ߬ߟߌ ߣߌ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߘߐ߫.
ߓߘߍ߬ߓߘߍ߬ߟߌ ߣߌ߫ ߘߍ߭ ߕߊ߫ ߓߟߏ ߡߊ߬߸ ߞߊ߬ߝߏ߬ ߕߊ߲ߓߊ߲ߓߐߣߍ߲ ߕߎߣߎ߲߫ ߘߊ߫ ߖߋߎ߲߫. ߘߍ߭ ߦߌߟߡߊ߫ ߝߌ߬ߟߊ ߞߎ߲߬ߓߐ ߦߋ߫ ߘߊ߫: ߞߟߍ߬ߘߋ߲ ߠߎ߬ ߣߌ߫ ߛߣߍ߬ߞߍ߬ߟߊ ߡߍ߲ ߠߎ߬ ߕߘߍ߬ ߓߊ߯ߙߊ߫ ߟߊ߫ ߛߣߍ߬ߕߌ߮ ߟߎ߬ ߢߍ߫، ߡߐ߱ ߡߍ߲ ߠߎ߬ ߘߎ߲߬ߘߎ߬ߡߊ߬ ߛߣߍߘߎ߮ ߕߌ߲߬ ߕߴߊ߬ߟߎ߬ ߓߟߏ߫ ߸ ߏ߬ ߟߎ߫ ߟߋ߬ ߕߘߍ߬ ߓߊ߯ߙߊ߫ ߟߊ߫ ߛߣߍ߬ߕߌ߮ ߟߎ߬ ߢߍ߫، ߏ߬ ߟߎ߫ ߕߍ߬ߘߴߊ߬ߟߎ߫ ߞߎ߲߭ ߞߊ߬ߙߌ߬ߝߊ߬ ߟߊ߫ ߏ߬ ߟߎ߫ ߟߋ߬ ߝߣߊ߫ ߟߊ߫، ߓߊ ߞߊ߬ߝߏ߬ ߕߍ߫ ߦߋ߲߬ ߡߍ߲ ߘߌ߫ ߕߐ߲ ߛߌ߰ ߓߋ߬ߒ߬ߞߊ߲߬ߠߌ߲ ߠߊ߫. ߏ߬ ߓߍ߯ ߣߴߊ߬ ߕߊ߫߸ ߘߌ߯ߣߊ ߕߎ߲߬ ߓߘߊ߫ ߓߊ߲ߓߊ߲߫ ߘߎߢߊߘߐߕߍ߮ ߞߏ ߓߍ߯ ߘߐ߫ ߋߙߐߔߎ߬، ߏ߬ ߓߟߏ߫ ߡߊ߬߸ ߌߛߦߊ ߕߍ߬ߘߍ߫ ߘߍ߭ ߝߣߍ߬ߝߣߍ ߓߊߖߎ ߟߋ߬ ߘߌ߫ ߸ ߞߊ߬ߡߊߛߐ߬ߘߐ߲߬ ߛߋ ߣߌ߫ ߣߊ߲߬ߝߟߏ ߣߌ߫ ߛߣߍ߬ߘߎ߮ ߓߍ߯ ߟߊߘߍ߬ߣߍ߲ ߕߘߍ߬ ߊ߬ߟߎ ߟߋ߬ ߕߊ߫ ߘߌ߫ ߞߐߘߍ߫.
ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߝߣߊ߫ ߕߊ߫ ߓߟߏ߫ ߡߊ߬߸ ߖߎ߬ߟߊ߬ߦߊ ߛߌߟߊ߫ ߞߎߘߊ ߟߎ߫ ߕߌ߲߬ ߓߘߊ߫ ߋߙߐߔߎ߬ ߣߌ߫ ߞߌߢߍ߲߫ ߝߊ߲߭ ߕߐ߭ ߟߎ߬ ߓߌ߬ߟߊ߬ ߢߐ߲߮ ߡߊ߬، ߏ߬ ߟߋ߬ ߞߍ߫ ߘߊ߫ ߛߊߓߎ߫ ߘߌ߫ ߞߊ߬ ߋߙߐߔߎ߫ ߘߎ߰ߓߊ ߟߎ߫ ߓߏ߲߬ߧߊ߬ ߞߏߛߓߍ߫.
߂߲-ߊ߬ ߟߊ߫ ߞߊ߬ߝߊ ߞߣߐߘߐ ߟߎ߬: ߊ߬ߟߋ߬ ߞߊ߬ߝߊ ߢߌ߲߬ ߕߐ߯ ߟߋ߬ ߞߏ߫: "ߡߊ߲߬ߛߊ߬ߘߋ߲" ߡߊߗߌߦߊߝ߭ߍߟ ߟߊ߫ ߘߐ߬ߡߙߌ ߓߊߖߎ ߦߋ߫ ߞߏ߫ ߝߌ߬ߟߊ߫ ߟߋ߬ ߘߌ߫: ߏ߬ ߝߟߐ ߸ ߞߏ߫ ߡߍ߲ߘߌߦߊ߫ ߕߍ߫ ߘߎ߰ߞߟߏ ߢߌ߲߬ ߞߊ߲߬. ߊ߬ ߝߌߟߊߣߊ߲: ߞߊ߬ ߌߛߦߊ߫ ߡߙߌߦߊ ߟߎ߫ ߛߋ߲߬ߓߐ߫ ߓߘߍ߬ߓߘߍ߬ߟߌ ߣߌ߫ ߝߊ߲߬ߞߊ ߘߐ߫. ߘߐ߬ߡߙߌ ߏ߬ ߟߎ߬ ߓߍ߯ ߦߴߊ߬ߟߋ ߢߣߊ߫ ߞߏ߫ ߜߊ߲߯ߛߊ߲߫ ߞߟߊ߬ߒߕߊ߲ ߣߝߊ߬ߒߕߊ߲ ߠߋ߬ ߘߌ߫ ߓߘߍ߬ߓߘߍ߬ߟߌ ߘߐ߫، ߊ߬ ߞߎߡߊ߫ ߘߊ߫ ߟߋ߬ ߔߊߞߌߛߊ߫، ߊ߬ ߞߊ߲߫ ߞߏ߫ ߓߘߍ߬ߓߘߍ߬ߟߌ ߣߌ߫ ߘߌ߯ߣߊ ߕߍ߫ ߛߋ߫ ߟߊߘߍ߬ ߟߊ߫ ߞߋߟߋ߲ߘߌ߫ ߝߛߍߞߘߎ߫. ߡߊ߲߬ߘߋ߲߫ ߛߊ߲߬ߘߊ ߘߏ߲߬ ߓߘߴߊ߬ ߝߐ߫ ߞߘߐ߬ߡߊ߲߫ ߞߏ߫: "ߞߐ߰ߘߏ߬ߣߌ߲߬ߕߌ߮ ߟߊ߫ ߛߌߟߊ߫ ߕߍ߫ ߓߊߞߊ߲ߠߊ߫ ߘߌ߫ ߘߋ߬". ߏ߬ ߘߐ߫ ߸ ߓߘߍ߬ߓߘߍ߬ߟߌ ߣߌ߫ ߘߌ߯ߣߊ ߓߊ߯ ߕߍߝߘߊ߫߸ ߏ߬ ߟߋ ߢߐ߲߰-ߐ-ߢߐ߲߰ ߕߍ߫، ߞߊ߬ ߓߘߍ߬ߓߘߍ߬ߟߌ߬ߟߊ ߟߎ߬ ߟߊ߫ ߖߘߍ߬ߕߌ߰ߦߊ ߘߴߊ߬ߟߎ߫ ߡߊ߬. ߒ߬ߞߊ߬߸ ߡߊߗߌߦߊߝߍߟ ߞߵߊ߬ ߦߌ߬ߘߊ߬ ߞߴߏ߬ ߞߘߐ߫ ߕߍ߫ ߘߋ߬ ߞߏ߫ ߞߊ߬ ߘߌ߯ߣߊߡߐ߮ ߟߎ߫ ߟߐ߬ߘߎ߮ ߖߊ߯ߛߌ߫ ߘߍ߭ ߞߣߐ߫، ߘߌ߯ߣߊߡߐ߮ ߟߎ߬ ߦߴߊ߬ ߟߐ߲߫ ߞߏ߫ ߊ߬ߟߎ߬ ߡߊ߲߫ ߝߌ߬ߛߊ߬ ߓߊ߯ߙߟߊ ߟߎ߬ ߘߌ߫ ߸ ߓߊ߯ߙߟߊ ߟߎ߬ ߝߣߊ߫ ߡߊ߲߫ ߝߌ߬ߛߴߊ߬ߟߎ߬ ߘߌ߫، ߏ߬ ߟߋ߬ ߣߐ߬ ߡߊߗߌߦߊߝ߭ߍߟ ߣߌ߫ ߘߌ߯ߣߊߟߊ߲ߘߌ߫ ߕߏߡߊߛߌ߬ ߊߞߍ߲ߞߊ߫ ߛߊߣߌ߲ ߡߙߌߦߊ ߟߎ߫ ߝߘߏ߬ ߟߊ߫ ߢߐ߲߮ ߡߊ߬، ߓߊߏ߬ ߸ ߕߏߡߊߛߌ߬ ߊߞߍ߲ߞߊ߫ ߛߊߣߌ߲߫ ߞߊ߬ ߘߌ߯ߣߊ ߟߋ߬ ߓߌ߬ߟߊ߬ ߞߏ ߓߍ߯ ߛߊ߲ߘߐ߫، ߊ߬ ߞߊ߲߫ ߞߏ߫ ߢߣߊߡߦߊ ߘߐߕߟߊߣߍ߲߫ ߛߌ߱ ߝߌ߬ߟߊ߫ ߟߋ߬ ߘߌ߫: ߛߎ߬ߟߊ߫ ߘߍ߭ ߣߌ߫ ߞߌߢߍ߲߫ ߘߍ߭، ߌ ߓߊ߯ ߓߍ߬ߘߍ ߣߌ߫ ߢߌ߬ߡߊ ߡߍ߲ ߞߍ߫ ߞߌߢߍ߲߫ ߦߊ߲߬߸ ߡߊ߰ߙߌ ߘߴߌ ߛߙߊ߬ ߏ߬ ߟߊ߫ ߛߎ߬ߟߊ߫. ߡߊߗߌߦߊߝ߭ߍߟ ߣߌ߫ ߕߏߡߊߛߌ߬ ߊߞߍ߲ߞߊ߫ ߛߊߣߌ߲ ߠߎ߬ ߡߙߌ ߟߎ߬ ߓߐߢߐ߲߯ߡߊ߫ ߦߌߟߊ ߟߴߏ߬ ߘߌ߫. ߡߊߗߌߦߊߝ߭ߍߟ ߟߊ߫ ߡߙߌߦߊ߫ ߟߊߝߛߊ߬ߣߍ߲߬ ߢߣߊߡߊ ߟߎ߬ ߞߐߣߐ߲ߞߌߛߍ-ߞߎ߲ߓߊߘߏ߲ ߝߟߍ߫ ߣߌ߲߬:
ߖߊ߲߬ߕߏ߬ߒߘߐ: ߡߊߗߌߦߊߝ߭ߍߟ ߟߊ߫ ߥߎ߬ߛߎ ߞߘߐ߫ ߸ ߌߕߊߟߌߞߊ ߟߎ߫ ߕߘߍ߬ ߦߋ߲߬ ߡߊ߲߬ߛߊ ߟߎ߬ ߞߟߌ߫ ߟߊ߫ ߟߋ߬ ߞߏ߫ "ߡߊ߲߬ߛߊ߬ߘߋ߲"، ߞߊ߬ ߡߊ߲߬ߛߊ߬ߟߊ߫ ߟߎ߬ ߞߟߌ߫ ߞߏ߫ ߡߊ߲߬ߛߊ߬ߘߋ߲߬ߠߊ߫ ߟߎ߬، ߏ߬ ߘߐ߫ ߸ ߊߟߎ߫ ߓߊ߯ ߦߋ߫ ߝߊ߲߬-ߊ-ߝߊ߲߬ ߞߏ߫ ߡߊ߲߬ߛߊ߬ߘߋ߲، ߊߟߎ߫ ߦߴߊ߬ ߟߐ߲߫ ߞߏ߫ ߡߊ߲߬ߛߊ ߟߎ߬ ߣߌ߫ ߝߊ߲߰ߡߊ ߣߌ߫ ߓߘߍ߬ߓߘߍ߬ߟߌ߬ߟߊ ߟߎ߫ ߟߋ߬ ߞߏ߫ ߦߋ߫ ߏ߬ ߘߌ߫ ߡߊߗߌߦߊߝ߭ߍߟ ߓߟߏ߫߸ ߞߵߏ ߡߌ߬ߛߊ߬ߟߌ ߕߊ߬ ߡߊ߲߬ߛߊ߬ߘߋ߲ ߠߎ߫ ߡߊ߬ ߞߎߡߊ ߞߊ߬ ߒ߬ ߕߍ߬ߘߍ߫ ߦߋ߲߬ ߠߋ߬ ߗߐ߫، ߊ߬ ߡߙߌߦߓߊ ߟߎ߬ ߝߟߍ߫:
ߊ-ߡߊ߲߬ߛߊ߬ߘߋ߲ ߣߴߊ߬ ߞߍߕߊ ߥߟߊ߫ ߞߎ߲߬ߠߊ߬ߛߌ߮ ߛߌߟߊ߫ ߛߎߘߎ߲: ߡߊߗߌߦߊߝ߭ߍߟ ߞߊ߲߫߸ ߞߏ߫ ߡߊ߲߬ߛߊ߬ߘߋ߲ ߞߊ߫ ߞߊ߲߫ ߞߊ߬ ߞߍ߬ߟߍ ߞߍ߫ ߊ߬ ߗߋߘߊ ߟߋ߬ ߘߌ߫، ߞߊ߬ߡߊߛߐ߬ߘߐ߲߬ ߸ ߣߌ߫ ߡߊ߲߬ߛߊ߬ߘߋ߲ ߡߍ߲ ߞߵߊ߬ ߛߍ߬ߓߍ ߞߍ߫ ߞߍ߬ߟߍ ߘߌ߫ ߸ ߏ߬ ߘߌ߫ ߛߋ߫ ߕߏ߫ ߟߊ߫ ߡߊ߲߬ߛߊ߬ߦߊ ߟߊ߫ ߞߘߊߎ߫، ߣߌ߫ ߡߐ߰ ߜߘߍ ߡߍ߲ ߝߣߊ߫ ߞߊ߬ ߞߍ߬ߟߍ ߢߊߟߐ߲߫ ߸ ߏ߬ ߝߣߊ߫ ߘߌ߫ ߛߋ߫ ߞߍ߫ ߟߊ߫ ߡߊ߲߬ߛߊ߬ߘߋ߲ ߘߌ߫ ߥߊ߯ߕߌ ߘߏ߫ ߟߎ߫ ߟߊ߫. ߡߊߗߌߦߊߝ߭ߍߟ ߞߊ߲߫ ߞߏ߫ ߞߊ߬ߝߏ ߟߎ߫ ߕߋ߭ ߦߋ߫ ߓߐ߫ ߟߊ߫ ߞߍ߬ߟߍ ߡߊߞߊ߬ߙߊ߲߬ߧߊ ߡߊߓߌ߬ߟߊ ߟߋ߬ ߘߐ߫، ߞߟߍ߬ ߟߊߜߏߦߊߢߍ ߦߋ߫ ߝߊ߲߬ߞߊ ߓߏ߬ߛߌ߬ ߟߊ߫ ߡߐ߱ ߟߎ߬ ߟߊ߫ ߸ ߊ߬ ߟߊߘߌߦߊߢߍ ߟߋ߬ ߦߋ߫ ߝߊ߲߬ߞߊ ߟߊߛߋ߫ ߟߊ߫ ߊ߬ ߤߏߞߌ ߘߐ߫.
ߘߝߐ߬ߟߐ߲: ߞߟߍ߬ ߞߊߙߊ߲ ߓߐ߲߯ߕߍ߫ ߸ ߝߟߐ߫ ߡߐ߰ߓߊ ߟߎ߫ ߝߊ߬ߛߊ ߟߐ߲ ߢߊ߬ߕߣߐ ߞߊ߫ ߓߏ߲߬ ߡߊ߲߬ߛߊ߬ߘߋ߲ ߞߊ߲߬ ߞߏߛߓߍ߫، ߏ߬ ߓߟߏ߫ ߡߊ߬߸ ߡߊ߲߬ߛߊ߬ߘߋ߲ ߞߊ߫ ߞߊ߲߫ ߞߵߊ߬ ߟߊ߫ ߕߌߙߌ߲ߠߌ߲ ߠߊߕߊ߯ ߥߟߊ߫ ߞߵߊ߬ ߞߎ߲߬ߛߌ߲߫ ߞߍ߬ߟߍ ߞߍߞߌߦߊ ߟߎ߬ ߢߊߟߐ߲ ߠߋ߬ ߡߊ߬، ߝߣߊ߫ ߊ߰ ߊ߬ ߘߐߖߊ߬ ߞߊ߬ ߡߐ߰ߓߊ ߏ߬ ߟߎ߬ ߟߊ߫ ߞߍ߬ߟߍ ߟߎ߫ ߓߍ߲߬ߞߎ߲ ߣߴߊ߬ ߕߌߢߍ߫ ߞߎ߲ ߠߎ߬ ߟߐ߲߫. ߡߌ߬ߛߊ߬ߟߌ߬ ߘߐ߫ ߸ ߡߊߗߌߦߊߝ߭ߍߟ ߞߵߊ߬ ߦߌ߬ߘߊ߬ ߞߏ߫ ߖߟߎߞߙߊߣߊߦߌߣߌ߲߫ ߕߘߍ߬ ߊߛ߭ߌߟ ߟߋ߬ ߡߊߞߟߋ߬ߦߊ߬ ߟߊ߫ ߞߍ߬ߟߍ ߘߐ߫ ߞߍ߬ߣߍ߲. ߕߎ߬ߓߊ߬ߓߎ ߟߎ߬ ߞߊ߲߫ ߖߟߎߞߙߊߣߊߦߌߣߌ߲߫ ߠߋ߬ ߡߊ߬ ߞߏ߫ ߊߟߋߞߑߛߊ߲ߘߙ ߓߏ߲߬ߓߊ، ߛߍߗ߭ߊ߯ߙ (ߙߏߡߎ߲߬ ߝߊ߲߰ߡߊ߬ߞߍ) ߝߣߊ߫ ߕߘߍ߬ ߊ߬ ߖߞߊ߫ ߟߊ߫ ߖߟߎߞߙߊߣߊߦߌߣߌ߲߫ ߠߋ߬ ߡߊ߬ ߞߘߊߎ߫، ߒ ߘߌ߫ ߛߋ߫ ߞߊ߬ ߛߊ߭ߡߏ߬ߙߌ߬ ߕߊ ߟߊ߫ ߏ߬ ߟߎ߬ ߘߟߊ߫.
ߘߝߐ߬ߦߟߊ߬ ߛߌߦߊߡߊ߲߫ ߞߵߊ߬ ߦߌ߬ߘߊ߬ ߞߏ߫ ߛߊ߭ߡߏ߬ߙߌ߫ ߕߘߍ߬ ߛߏ߲߬ߖߘߊ߬ ߝߛߊ ߟߊߡߍ߲߫ ߠߊ߫ ߖߋ߬ߟߌ ߟߎ߬ ߟߊ߫ ߥߊ߯ߕߌ߫ ߛߌߦߊߡߊ߲߫ ߞߍ߬ߣߍ߲.
ߓߍ߬ߘߍ ߣߌ߫ ߖߎ߯ߡߊ߲ ߠߥߊߟߌ ߞߍߗߏ߮ ߡߊ߲߬ߛߊ ߓߟߏ߫: ߡߊ߲߬ߛߊ߬ߘߋ߲ ߞߊ߫ ߞߊ߲߫ ߞߊ߬ ߢߌ߬ߡߊ ߣߌ߫ ߖߎ߯ߡߊ߲ ߟߐ߲߫ ߸ ߊ߬ ߣߌ߫ ߡߌ߬ߙߌ߲߬ߘߌ ߥߟߴߊ߬ ߣߴߊ߬ ߘߍ߬ߢߐ߲߮ ߠߎ߬ ߟߊ߫ ߕߍߓߊ߯ߦߊ ߘߐ߫. ߡߊߗߌߦߊߝ߭ߍߟ ߡߊ߫ ߛߐ߲߬ ߡߙߌߓߊ߮ ߘߏ߫ ߟߎ߫ ߟߊ߫ ߘߐ߬ߡߙߌ ߡߊ߬߸ ߡߍ߲ ߠߎ߬ ߞߊ߲߫ ߞߏ߫ ߊ߬ߟߎ ߡߙߌ ߦߋ߫ ߞߊ߲ߓߍ߲ ߣߌ߫ ߡߊ߲߬ߛߊ߬ߘߋ߲߬ߠߊ߬ ߘߊ߲ߕߊߞߟߊ ߟߎ߬ ߟߋ߬ ߛߌ߲߬ߝߏ߲߬ߧߊ ߘߌ߫. ߡߊߗߌߦߊߝ߭ߍߟ ߞߊ߲߫ ߞߏ߫ ߊ߬ ߞߎߡߊߕߐ߫ ߛߎߋߦߊ߫ ߓߟߏ߫ ߟߋ߬ ߡߊ߬: ߖߏ߯ߦߊߟߌ ߡߊ߬ߝߊ߲ ߝߍ߬، ߊ߬ ߞߵߊ߬ ߦߌ߬ߘߊ߬ ߞߏ߫ ߡߐ߱ ߟߎ߬ ߘߐߕߟߊߣߍ߲߫ ߞߙߎ߫ ߂ ߟߋ߬ ߕߍ߫: ߢߌ߬ߡߊ ߣߌ߫ ߖߎ߯ߡߊ߲. ߌߞߏߡߌ߲߬ ߊ߬ ߞߊ߫ ߜߍ߬ߟߍ߲߬ ߡߊ߲߬ߛߊ߬ߘߋ߲ ߡߊ߬ ߊ߰ ߞߍ߫ ߡߐ߰ ߢߌߡߊ ߣߌ߫ ߡߐ߰ ߖߎ߮ ߘߌ߫ ߞߋߟߋ߲ߘߌ߫، ߊ߬ ߓߊ߯ ߞߍ߫ ߖߎ߯ߡߊ߲ߒߕߋ ߘߌ߫ ߸ ߏ߬ ߟߋ߬ ߦߋ߫ ߝߌ߬ߛߊ߬، ߣߌ߫ ߡߍ߲ ߦߴߊ߬ ߝߍ߬ ߊ߬ ߟߊ߫ ߡߊ߲߬ߛߊ߬ߦߊ ߦߋ߫ ߕߏ߫ ߊ߬ ߡߊ߬߸ ߏ߬ ߞߊߣߊ߬ ߞߍ߫ ߟߏ߲ ߓߍ߯ ߡߐ߰ ߢߌߡߊ߫ ߘߌ߫ ߘߋ߬، ߏ ߕߌ߱ ߞߊ߫ ߞߊ߲߫ ߠߋ߬ ߞߊ߬ ߖߎ߯ߡߊ߲ ߣߌ߫ ߢߌ߬ߡߊ ߟߥߊߟߌ߫ ߞߵߊ߬ ߓߍ߲߬ ߘߌ߲߬ߞߌߙߊ ߣߌ߫ ߥߊ߯ߕߌ ߡߊ߬.  ߡߊߗߌߦߊߝ߭ߍߟߑߞߊ߲ߞߋߦߊ ߘߐ߫ ߸ ߡߐ߱ ߛߎ߲ߞߎ߲ ߦߋ߫ ߖߎ߯ߡߊ߲ ߠߋ߬ ߘߌ߫، ߣߴߏ߬ ߕߍ߫ ߸ ߊ߬ ߕߎ߲߬ ߘߌ߫ ߛߋ߫ ߓߍ߲߬ ߠߊ߫ ߞߏߛߓߍ߫ ߓߘߍ߬ߓߘߍ߬ߟߌ߬ߟߊ ߦߋ߫ ߞߍ߫ ߖߏ߯ ߢߌߡߊ߫ ߕߌ߮ ߘߝߊߣߍ߲ ߘߌ߫، ߏ߬ ߘߏ߲߬ ߜߎ ߕߴߛߋ߫ ߞߍ߫ ߟߊ߫߸ ߓߊ ߢߌ߬ߡߊ ߕߍ߫ ߊߘߡߊߘߋ߲ ߟߌ߬ߤߟߊ߬ ߛߌ߫ ߘߐ߫، ߒ߬ߞߊ߬ ߏ߬ ߓߍ߯ ߣߴߊ߬ ߕߊ߸ ߢߍߡߐ߮ ߞߊ߫ ߞߊ߲߫ ߞߵߊ߬ ߡߊߕߊ߯ ߛߐ߲߬ ߞߏߙߏ߲ ߠߎ߬ ߟߊ߫߸ ߡߍ߲ ߠߎ߬ ߘߌ߫ ߛߴߊ߬ ߟߊߓߣߐ߬ ߟߊ߫ ߞߊ߬ߝߏ ߟߎ߬ ߟߊ߫، ߊ߬ ߖߍ߬ߘߍ ߘߌ߫ ߛߋ߫ ߘߌ߬ߢߍ߬ ߟߊ߫ ߛߐ߲߭ ߘߏ߫ ߟߎ߫ ߘߐ߫ ߸ ߡߍ߲ ߠߎ߬ ߓߐ߲߯ߕߍ߫ ߸ ߊ߬ ߟߊ߫ ߛߋߓߊ߯ߦߊ ߘߌ߫ ߝߍ߭ ߛߐ߬ߘߐ߲߬.
ߣߌ߫ ߡߐ߰ ߘߴߊ߬ ߟߊߓߐ߫ ߞߎߡߊ߫ ߝߍ߬ ߸ ߖߏ߯ ߢߌߡߊ ߘߏ߫ ߟߎ߫ ߓߍ߫ ߸ ߏ߬ ߟߎ߬ ߦߋ߫ ߡߊ߲߬ߛߊ߬ߦߊ ߟߊߕߟߊ߫ ߟߊ߫ ߟߋ߬ ߡߐ߰ ߟߊ߫، ߢߊ߫ ߞߋߟߋ߲߫ ߔߋ ߏ߬ ߡߊ߬߸ ߛߐ߲߬ ߖߎ߮ ߘߌ߫ ߛߋ߫ ߡߊ߲߬ߛߊ߬ߦߊ ߛߍ߲ߓߍߒߕߋߦߊ߫ ߟߊ߫. ߡߊ߲߰ߘߋ߲ ߠߎ߬ ߟߊ߫ ߛߊ߲߬ߘߊ ߘߏ߫ ߝߣߊ߫ ߞߊ߲߫ ߞߏ߫:
 "ߡߊ߲߬ߛߊ߬ߦߊ ߦߋ߫ ߝߍߞߏߙߏ߲߫ ߞߙߎߛߌ ߟߋ߬ ߘߌ߫، ߣߴߌ ߡߴߌ ߛߌ߰ ߦߌߟߊ ߘߐߓߍ߲߬ ߸ߊ߬ ߘߌ߫ ߕߋ߬ ߞߵߊ߬ ߓߐ߫ ߌ ߟߊ߫".
 ߏ߬ ߘߐ߫ ߸ ߛߐ߲߬ ߞߏߙߏ߲ ߡߍ߲ ߘߌ߫ ߝߊ߲߰ߡߊ߬ߦߊ ߕߏ߫ ߡߐ߰ ߓߟߏ߫ ߸ ߌ ߞߴߌ ߓߊ߲߬ ߏ߬ ߘߐ߫ ߘߋ߬.
ߞߘߊ߬ߜߟߍ߬ߦߊ ߟߥߊߟߌߢߊ ߢߍߡߐ߮ ߓߟߏ߫: ߡߊߗߌߦߊߝ߭ߍߟ ߞߊ߲߫ ߞߏ߫ ߡߊ߲߬ߛߊ ߞߊ߫ ߞߊ߲߫ ߞߊ߬ ߞߍ߫ ߤߌߣߊߒߕߋ ߟߋ߬ ߘߌ߫ ߸ ߒ߬ߞߊ߬ ߞߘߊ߬ߜߟߍ߬ߦߊ ߡߊ߫ ߟߊߕߐ߲߫ ߊ߬ ߡߊ߬ ߝߋߝߋ߫، ߣߴߊ߬ ߦߴߊ߬ ߝߍ߬ ߞߊ߬ ߖߐ ߣߌ߫ ߓߍ߲߭ ߣߌ߫ ߖߛߎ߬ߛߎߡߊ ߟߊߘߏ߲߬ ߊ߬ ߟߊ߫ ߖߡߊ߬ߣߊ ߞߣߐ߫ ߸ ߝߴߊ߬ ߦߋ߫ ߢߌ߬ߣߌ߲߬ߞߊ߬ߟߌ ߢߌ߲߬ ߠߋ߬ ߞߍ߫: ߡߊ߲߬ߛߊ ߞߊ߫ ߞߊ߲߫ ߞߊ߬ ߡߊߛߌߟߊ߲߫ ߠߋ߬ ߓߊ߰߸ ߊ߬ ߞߊ߫ ߞߊ߲߫ ߞߊ߬ ߘߌߦߊ߫ ߟߋ߬ ߡߌ߬ߙߌ߲߬ߘߌ ߢߍ߫؟ ߡߊߗߌߦߊߝ߭ߍߟ ߞߵߏ ߖߋ߬ߓߌ߫ ߕߊ߲߬ ߠߋ߬:
" ߊ߬ ߞߊ߫ ߞߊ߲߫ ߠߋ߬ ߞߵߊ߬ ߡߊߛߌߟߊ߲߫، ߝߣߊ߫߸ ߊ߬ ߦߋ߫ ߘߌߦߊ߫ ߡߐ߱ ߟߎ߬ ߢߍ߫ ߞߋߟߋ߲ߘߌ߫، ߌߞߏߡߌ߲߬ ߝߋ߲߫ ߝߌ߬ߟߊ ߏ߬ ߟߎ߬ ߕߊ߯ ߜߏߡߊ߲ ߢߐ߲߮ ߝߍ߬ ߸ ߣߌ߫ ߞߋߟߋ߲߫ ߞߍ߫ ߘߊ߫ ߕߏ߫ ߟߊ߫ ߦߋ߲߬ ߸ ߡߊ߲߬ߛߊ ߓߊ߯ ߡߊߛߌߟߊ߲߫ ߸ ߏ߬ ߞߊ߫ ߝߌ߬ߛߊ߫ ߊ߬ ߘߌߦߊߣߍ߲ ߘߌ߫ ߡߌ߬ߙߌ߲߬ߘߌ ߢߍ߫".
 ߡߊߗߌߦߊߝ߭ߍߟ ߣߐ߬ ߡߐ߱ ߖߌ߰ ߟߊ߫ ߘߊ߲ߝߋ߲߫ ߖߎ߮ ߟߋ߬ ߘߌ߫ ߡߍ߲ ߛߐ߲߭ ߠߎ߬ ߡߊߘߊ߲ߣߍ߲ ߝߟߍ߫: ߝߌߛߙߌߥߊߟߋߦߊ، ߥߊߟߢߌߡߊߟߐ߲ߓߊߟߌߦߊ، ߢߊ߰ߙߊ߬ߒ߬ߞߋ߬ߦߊ، ߢߌ߲߬ߖߎ߰ߦߊ، ߥߛߊ߬ߓߊߟߌߦߊ... ߏ߬ ߡߌ߬ߛߊ߬ߟߌ ߦߋ߫ ߡߎ߲߬ ߘߌ߫؟ ߣߌ߫ ߛߋ ߞߍ߫ ߘߴߌ ߢߍ߫ ߸ ߡߐ߱ ߟߎ߬ ߘߴߊ߬ߟߎ߫ ߖߘߍ߬ ߟߊߕߊ߬ߡߌ߲߬ ߌ ߡߊ߬߸ ߞߵߊ߬ߟߎ߬ ߘߋ߲ ߠߎ߬ ߣߴߊ߬ߟߎ߫ ߖߋ߬ߟߌ ߝߣߊ߫ ߘߴߌ ߡߊ߬، ߊ߬ߟߎ߬ ߦߴߌ ߞߐ߫ ߌ ߕߐ߬ߣߐ ߟߋ߬ ߝߍ߬، ߏ߬ ߟߎ߬ ߓߊ߯ ߓߊ߲߫ ߟߏ߲ ߡߍ߲ ߠߊ߫߸ ߊ߬ߟߎ߫ ߓߊ߲߬ߣߍ߲ ߓߍ߯ ߟߵߌ ߘߐ߫ ߏ߬ ߘߌ߫ ߌߞߘߐ߫، ߏ߬ ߟߋ߬ ߣߐ߬ ߡߊߗߌߦߊߝ߭ߍߟ ߟߐ߬ ߟߴߊ߬ ߝߐ߫ ߟߊ߫ ߞߏ߫ ߡߊ߲߬ߛߊ ߞߊߣߊ߬ ߞߍ߫ ߤߌߣߊߒߕߋ߫ ߘߌ߫ ߘߋ߬.
ߏ߬ ߓߍ߯ ߣߴߊ߬ ߕߊ߸ ߊ߬ ߞߊ߬ ߟߊ߬ߟߌ߬ߟߌ߬ ߞߊ߲߬ ߘߊߡߊ߲ߘߐ߫ ߘߌ߫ ߡߊ߲߬ߛߊ ߟߎ߫ ߡߊ߬߸ ߡߍ߲ ߠߎ߬ ߘߴߊ߬ ߞߍ߫ ߊ߬ߟߎ߬ ߘߌ߫ ߡߊߛߌߟߊ߲߫ ߞߵߊ߬ߟߎ߬ ߘߌߡߊ߲ ߕߏ߫ ߡߐ߱ ߟߎ߬ ߢߍ߫، ߊ߬ ߞߊ߲߫ ߞߏ߫ ߡߊ߲߬ߛߊ ߞߊߣߊ߬ ߓߋ߬ߒ߬ߞߊ߲߬ߠߌ߲߫ ߞߍ߫ ߸ ߊ߬ ߞߊߣߊ߬ ߛߋ߫ ߡߌ߬ߙߌ߲߬ߘߌ ߓߟߏߝߋ߲ ߠߎ߫ ߡߊ߬߸ ߊ߬ ߞߊߣߵߊ߬ ߕߊ߬ ߊ߬ ߟߊ߫ ߛߋߓߊ߯ߦߊ ߝߍ߬ ߞߊ߬ ߡߐ߱ ߟߎ߫ ߡߏ߬ߛߏ ߟߊߡߙߎߕߌ߫، ߣߴߊ߬ ߘߏ߲߬ ߦߴߊ߬ ߝߍ߬ ߞߊ߬ ߓߌ߲߬ߓߊ߬ߏ߬ ߛߊ߲ߘߐߕߊ ߟߊ߫ ߡߐ߱ ߡߍ߲ ߞߊ߲߬ ߣߊߟߌ߬ߡߎ߲߫ ߝߊ߰ߟߌ ߘߌ߫ ߸ ߝߴߊ߬ ߦߴߏ ߘߊ߬ߟߎ߬ ߞߍ߲ߘߍ ߟߋ߬ ߦߌ߬ߘߊ߬߸ ߡߍ߲ ߘߴߊ߬ ߞߍ߫ ߓߍ߯ ߘߌ߫ ߘߌ߬ߢߍ߫ ߖߊ߲߬ߞߌ߲߬ߠߌ߲ ߏ߬ ߡߊ߬. ߡߌ߬ߙߌ߲߬ߘߌ ߓߟߏߝߋ߲ ߠߎ߬ ߞߊ߲ߛߏ߲ ߟߊߕߐ߲ߣߍ߲߫ ߠߋ߬ ߡߊ߲߬ߛߊ ߡߊ߬ ߜߘߋߜߘߋ߫، ߓߊߏ߬ ߸ ߡߐ߱ ߟߎ߫ ߢߌ߬ߣߊ߬ ߘߌߡߊ߲߫ ߊ߬ߟߎ߫ ߝߊ߬ ߟߊ߫ ߛߊ߬ߦߊ ߞߐ߫ ߞߊ߬ ߕߊ߬ߡߌ߲߫ ߊ߬ߟߎ߬ ߓߟߏߝߋ߲ ߠߎ߬ ߞߊ߲ߛߏ߲ߠߌ߲ ߞߊ߲߬. ߛߊ߲߬ߘߊ ߘߏ߲߬ ߓߘߴߊ߬ ߦߌ߬ߘߊ߫ ߞߘߐ߬ߡߊ߲߬ ߞߏ߫:
"ߡߙߎ߬ ߘߊ ߘߌ߫ ߕߎߣߎ߲߫ ߸ ߛߌߣߌ߲ߞߊ߲ ߕߍ߫ ߕߎߣߎ߲߫ ߠߊ߫".
ߖߏ߬ߡߦߊ߬ ߞߟߍ ߕߍ߫ ߓߊ߲߫ ߠߊ߫ ߝߋߎ߫.
ߞߊ߬ߝߏ ߡߌ߬ߘߊ߬ ߢߊ ߡߊ߲߬ߛߊ ߓߟߏ߫: ߡߊ߲߬ߛߊ߬ߘߋ߲ ߓߊ߯ ߞߍ߫ ߞߊ߬ߝߏ ߞߎ߲߬ߕߌ߰ߦߊ ߟߊ߫߸ ߊ߬ ߦߋ߫ ߗߋߢߟߊ ߟߋ߬ ߘߌ߫ ߸ ߊ߰ ߦߋ߲߬ ߝߘߏ߬ߓߊ߬ ߣߝߊ ߟߋ߬ ߞߊ߲ߡߊ߬، ߓߘߍ߬ߓߘߍ߬ߟߌ ߓߍ߲߭ ߠߋ߬ ߞߋߟߋ߲߫ ߔߋ߫ ߦߋ߫ ߡߊ߲߬ߛߊ ߟߊ߫ ߥߟߊ߬ߟߊ߬ߓߐ ߞߘߐߓߐߟߊ߲ ߘߌ߫، ߞߏ-ߏ-ߞߏ߫ ߘߌ߫ ߡߊ߲߬ߛߊ߬ߦߊ ߣߌ߫ ߞߊ߬ߝߏ ߘߌ߫ ߡߐ߱ ߡߊ߬ ߥߟߊ߫ ߞߵߊ߬ߟߎ߬ ߕߏ߫ ߡߐ߱ ߓߟߏ߫ ߸ ߏ߬ ߓߍ߯ ߞߊ߫ ߢߌ߲߬ ߤߊߟߌ߬ ߣߴߊ߬ ߞߍ߫ ߘߊ߫ ߕߋߟߋ߲ߓߊߟߌߦߊ ߟߋ߬ ߞߊ߲߬، ߒ߬ߞߊ߬ ߖߏ߯ ߢߌߡߊ ߟߎ߬ ߡߊ߫ ߟߊߕߐ߲߫ ߊ߬ ߡߊ߬ ߘߋ߬ ߝߍ߲ߝߍߘߍ߲߫. ߡߊ߲߬ߛߊ ߖߏ߮ ߞߊ߫ ߞߊ߲߫ ߞߊ߬ ߓߘߍ߬ߦߊ ߟߋ߬ ߊ߬ ߘߎ߲߬ߘߎ߬ߡߊ߬ ߞߏ ߟߎ߬ ߘߐ߫ ߦߏ߫ ߞߐߙߍ ߟߊ߫ ߞߏ ߣߌ߫ ߓߊߘߋ߲ߧߊ ߣߌ߫ ߊߘߡߊߦߊ... ߒ߬ߞߊ߬ ߓߘߍ߬ߓߘߍ߬ߟߌ ߘߐ߫ ߸ ߟߐ߬ߘߎ߰ ߛߌ߫ ߕߍ߫ ߣߢߌߡߊߕߌ߮ ߓߟߏ߫ ߸ ߞߵߏ ߞߎ߲߭ ߞߍ߫ ߓߘߍ߬ߓߘߍ߬ߟߌ ߟߐ߲ߓߊߟߌߦߊ ߘߌ߫، ߒ߬ߓߊ߬߸ ߏ߬ ߕߌ߰ߟߊ߬ߡߐ߮ ߦߋ߫ ߘߎ߲߬ߘߎ߬ߡߊ߬ ߓߊ߯ߙߊ ߣߌ߫ ߝߘߏ߬ߓߊ߬ ߓߊ߯ߙߊ ߟߎ߫ ߟߋ߬ ߞߍ߫ ߟߊ߫ ߞߋߟߋ߲ߘߌ߫ ߛߐ߲߬. ߣߴߌ ߘߏ߲߬ ߞߍ߫ ߘߊ߫ ߖߛߎ߬ߟߊ߲߬ߘߌ ߘߌ߫ ߸ ߌ ߘߴߌ ߓߊ߲߬ ߡߌ߬ߙߌ߲߬ߘߌ ߘߐߖߊ߬ ߟߊ߫ ߊ߬ ߥߊ߯ߕߌ߫ ߖߐ߲ߖߐ߲ ߠߊ߫، ߏ߬ ߘߏ߲߬ ߓߊ߯ ߞߍ߫ ߸ ߛߋߚߋ߫ ߌ ߟߊ߫ ߡߊ߲߬ߛߊ߬ߦߊ ߘߌ߫ ߓߊ߲߫،
 ߏ߬ ߘߐ߫ ߸ ߌ ߞߍ߫ ߘߊ߫ ߡߊ߲߬ߛߊ߬ ߘߌ߫ ߏ߱ ߸ ߌ ߞߍ߫ ߘߊ߫ ߛߏߕߌ߯ ߘߌ߫ ߏ߱ ߸ ߌ ߞߍ߫ ߘߊ߫ ߞߊ߬ߓߌ߬ߟߊ߬ߕߌ߯ ߘߌ߫ ߏ߱ ߸ ߌ ߞߍ߫ ߘߊ߫ ߟߎߕߌ߯ ߘߌ߫ ߏ߱ ߸ ߌ ߡߊߛߌߟߊ߲ ߠߋ߬ ߘߌߡߊ߲߫ ߌ ߟߊ߫ ߞߊ߬ ߕߊ߬ߡߌ߲߬ ߌ ߟߊ߫ ߖߋ߬ߟߌ߬ߡߊ߲߬ߘߌߦߊ ߞߊ߲߬.
ߡߊߗߌߦߊߝ߭ߍߟ ߟߊ߫ ߛߌ߲ߞߐ߲ߦߊߟߌ ߘߐ߫ ߸ ߞߊ߬ߝߏ ߦߋ߫ ߘߎ߲߬ߘߎ߬ߡߊ߬ ߣߝߊ ߟߋ߬ ߘߐߓߍ߲߬ ߠߊ߫ ߞߵߊ߬ߟߎ߬ ߞߍ߫ ߝߘߏ߬ߓߊ߬ ߕߊ ߘߌ߫، ߞߊ߬ߝߏ ߕߍ߫ ߝߊ߲߬ߞߊ߬ߝߌ߲߬ ߘߌ߫ ߞߵߊ߬ ߟߐ߬ ߖߡߊ߬ߣߊ߬ߘߋ߲ ߡߊ߬، ߊ߬ ߖߍ߬ߘߍ ߸ ߞߊ߬ߝߏ ߝߊ߲߬ߞߊ ߦߋ߫ ߖߡߊ߬ߣߊ߬ߘߋ߲ ߠߋ߬ ߘߌ߫، ߡߌ߬ߙߌ߲߬ߘߌ ߟߋ߬ ߡߊ߲߬ߛߊ߬ߘߋ߲ ߝߊ߲߬ߞߊ ߓߊߖߎ ߘߌ߫. ߛߊ߲߬ߘߊ ߘߏ߲߬ ߓߘߊ߫ ߏ߬ ߟߊߛߙߋߦߊ߫ ߡߊ߲߬ߘߋ߲߫ ߞߊ߬ߞߘߐ߫ ߞߏ߫:
 "ߞߏ߫ ߣߴߌ ߞߵߊ߬ ߦߋ߫ ߒ ߧߋ߫ ߞߎ߲߬ ߘߌ߫ ߸ ߌ ߦߋ߫ ߞߊ߲߫ ߠߋ߬ ߟߊ߫". ߡߊߗߌߦߊߝ߭ߍߟ ߟߊ߫ ߟߍߙߊ ߢߌ߲߬ ߦߋ߫ ߟߊ߬ߟߌ߬ߟߌ߬ߞߊ߲߬ߠߊ ߟߎ߫ ߟߋ߬ ߘߌ߫ ߸ ߞߵߊ߬ ߟߊߛߋ߫ ߓߘߍ߬ߓߘߍ߬ߟߌ߬ߟߊ ߟߎ߫ ߡߊ߬߸ ߖߐ߲߰ߛߴߊ߬ߟߎ߬ ߟߊ߫ ߓߊ߯ߙߘߊ ߘߌ߫ ߓߊ߲ߓߊ߲߫ ߞߊ߬ ߛߍ߲ߓߍߒߕߋߦߊ߫.












ߛߌ߰ ߛߓߊߣߊ߲: ߘߍ߬ߟߐ߲߬ߘߐ߬ߦߊ ߛߌ߲ߘߌߓߊ߮ ߟߎ߬:

TROISIEME PARTIE :
Les fondateurs de la Sociologie











ߘߍ߬ߟߐ߲ߘߐ߬ߦߊ ߛߌ߲ߘߌߓߊ߮ ߟߎ߬:
ߝߊ߯ߘߐߞߍ ߁߉߲ ߠߋ߬ ߓߍ߲߬ ߘߊ߫ ߛߊ߬ߡߏ߬ߙߌ߬ ߕߟߋ ߡߊ߬ ߡߊ߲߬ߘߋ߲߫ ߘߎ߰ߞߟߏ ߞߊ߲߬. ߋߙߐߔߎ߬ ߕߊ ߞߍ߫ ߘߊ߫ ߘߍ߬ ߝߙߋߞߋ߫ ߓߟߋߓߟߋ ߟߎ߫ ߟߋ߬ ߕߍߡߊ߬، ߝߙߋߞߋ ߏ߬ ߟߎ߫ ߟߋ߬ ߕߘߍ߬ ߥߎ߬ߦߊ߲߬ߞߟߌ߬ߓߊ߫ ߛߓߊ߬ߣߍ߲ ߞߐߝߟߌ ߘߌ߫ ߘߍ߭ ߞߊ߲߬: ߓߘߍ߬ߓߘߍ߬ߟߌ߬ ߥߎߦߊ߲ߞߟߌ ߸ ߘߍ߲߰ߦߊ߬ߟߌ߬ ߥߎߦߊ߲ߞߟߌ ߊ߬ ߣߌ߫ ߟߐ߲ߞߏ߫ ߥߎߦߊ߲ߞߟߌ. ߥߟߊߞߌߦߓߊ߫ ߛߊ߬ߓߊ ߢߌ߲߬ ߠߎ߬ ߞߐߝߟߌ ߟߋ߬ ߣߐ߬ ߋߙߐߔߎߞߊ ߟߎ߬ ߟߊߘߏ߲߬ ߠߊ߫ ߞߊ߬ߞߎ߬ߘߊ߬ߦߊ ߘߐ߫، ߘߍ߭ ߘߏ߲߬ ߛߎ߮ ߓߊ߯ ߡߊߦߟߍ߬ߡߊ߲߬ ߞߏߕߊ߲߫߸ ߝߙߋߞߋ߫ ߞߎߘߊ߫ ߢߊߞߍߣߍ߲ ߘߏ߫ ߟߎ߫ ߝߣߊ߫ ߞߎ߲߬ߓߐ ߘߌ߫ ߦߋ߫. ߋߙߐߔߎ߬ ߘߍ߭ ߝߙߋߞߋ ߛߌߦߊߦߊ߫ ߞߏߖߎ߯ ߡߊ߬߸ ߟߐ߲ߞߏߕߌ߮ ߘߏ߫ ߟߎ߫ ߓߍ߫ ߸ ߏ߬ ߟߎ߫ ߞߵߊ߬ ߖߌ߰ ߞߏ߫ ߥߘߋ߬ߥߘߋ߬ߦߊ ߘߐߙߐ߲߫ ߕߴߛߋ߫ ߝߙߋߞߋ߫ ߞߎߘߊ ߢߌ߲߬ ߠߎ߬ ߘߊ߲ߘߊ߫ ߟߊ߫، ߝߙߋߞߋ߫ ߘߊ߲ߘߊ ߢߊߢߌߣߌ߲ ߏ߬ ߟߋ߬ ߣߐ߬ ߡߐ߱ ߘߏ߫ ߟߎ߫ ߟߐ߬ ߟߴߊ߬ߟߎ߬ ߡߙߌ߫ ߟߊ߫߸ ߖߐ߲߰ߛߊ߫ ߛߊߟߖߌ߫ ߘߌ߫ ߛߋ߫ ߞߍ߫ ߟߴߊ߬ ߞߏ ߟߎ߬ ߟߊ߫ ߓߘߍߞߍ߭. ߟߐ߲ߞߏߕߌ߮ ߏ߬ ߟߎ߫ ߟߋ߬ ߞߵߊ߬ ߝߐ߫ ߞߏ߫ ߘߍ߭ ߕߴߛߋ߫ ߓߍ߲߬ ߠߊ߫ ߝߋߎ߫ ߸ ߝߏ߫ ߘߍ߭ ߟߐ߲ߞߏ߫ ߞߎߘߊ ߘߏ߫ ߓߊ߯ ߛߌ߲ߘߌ߫ ߸ ߡߍ߲ ߠߎ߬ ߣߌ߫ ߊߘߡߊߦߊ߫ ߟߐ߲ߞߏ ߕߐ߭ ߟߎ߬ ߕߍߝߘߊߣߍ߲߫ ߢߐ߲߯ ߠߊ߫ (ߥߘߋ߬ߥߘߋ߬ߦߊ، ߣߕߌߙߌ߲ ߥߟߊ߫ ߣߌߟߐ߲ߘߐߦߊ،). ߟߐ߲ߞߏߕߌ߯ ߝߟߐ ߏ߬ ߘߏ߫ ߟߎ߫ ߕߐ߮ ߝߟߍ߫ ߣߌ߲߬: (ߏߜ߭ـߎ߳ߛߕ ߞߐ߲ߕ ߝߊ߬ߙߊ߲߬ߛߌ߬ߞߊ، ߛߊߣߌ߲߫ ߊ߲߬ߜ߭ߌ߬ߟߋ߬ߘߎ߰ߞߊ، ߋߡߟߌ߫ ߘߙߎߞߊߦߍߡ، ߝߊ߬ߙߊ߲߬ߛߌ߬ߞߊ߫ ߡߊߞߛߌ߫ ߥߋߓߍߙ ߊߟߌߡߊ߲ߘߎ߯ߞߊ...) ߒ߬ߓߊ߬ ߘߍ߬ߟߐ߲߬ߘߍ߬ߦߊ ߝߊ߬ߦߊ ߘߌߣߍ߲߫ ߊ߬ߟߎ ߟߋ߬ ߡߊ߬، ߓߊߏ߬ ߸ ߊ߬ߟߎ ߟߋ߬ ߛߋ߫ ߘߴߊ߬ߟߎ߬ ߡߙߌ߫ ߟߊ߫ ߞߊ߬ ߟߐ߲ߞߏ߫ ߞߎߘߊ߫ ߛߌ߲ߘߌ߫ ߸ ߞߌߢߍ߲߫ ߞߊ߬ߘߎ߬ߦߊ߬ߘߊ ߢߌ߲߬ ߕߴߛߋ߫ ߥߊ߫ ߟߊ߫ ߡߍ߲ ߞߐ߫ ߝߋߎ߫.
ߛߌ߲ߘߌߓߊ߯ ߝߟߐ: ߏߜ߭ߎ߳ߛߕ ߞߐ߲ߕ(߁߇߈߉-߁߈߅߁)

ߕߞߌ߫ ߥߘߋߥߘߋߦߊ ߥߟߊ߬ߘߊ، ߝߊ߬ߙߊ߲߬ߛߌ߬ ߞߊ߲ ߘߐ߫ ߸ (ߞߎߙ ߘߋ߬ ߝߌߟߗ߭ߏߝߌ ߔߏߗ߭ߕߌߝ߭).
ߏߜ߭ߎ߳ߛߕ ߕߍ߬ߘߍ߫ ߝߊ߬ߙߊ߲߬ߛߌ߬ߞߊ߫ ߟߐ߲ߞߏߕߌ߮ ߘߏ߫ ߟߋ߬ ߘߌ߫ ߸ ߡߍ߲ ߝߟߐ߫ ߞߊ߬ ߘߍ߬ߟߐ߲߬ߘߐ߬ߦߊ ߞߎ߲߬ߕߐ߮ ߛߌ߲ߘߌ߫ ߁߈߃߉ ߟߊ߫ ߌ.ߡ. ߞߐ߫، ߊ߬ ߞߊ߬ ߞߎ߲߬ߕߐ߮ ߏ߬ ߛߏ߯ߙߏ߫ ߞߵߏ߬ ߓߐ߫ ߟߊ߬ߕߍ߲߬ ߞߊ߲ ߣߌ߫ ߜ߭ߙߍ߬ߞߌ߬ ߞߊ߲ ߠߋ߬ ߘߐ߫: ߊ߬ ߞߊ߬ ߘߍ߭ ߕߐ߮ ߓߐ߫ ߟߊ߬ߕߍ߲߬ ߞߎߡߊߘߋ߲ ߠߋ߬ ߘߐ߫ (ߛߏߛߌߦߋߕߌ)߸ ߞߊ߬ ߟߐ߲ߠߌ߲ ߕߐ߮ ߕߊ߬ ߜ߭ߙߍ߬ߞߌ߬ ߞߊ߲ ߘߐ߫ (ߟߏߖ߭ߌߞ)، ߞߊ߬ ߞߎߡߊߘߋ߲߫ ߝߌ߬ߟߊ ߏ߬ ߞߍ߫ ߞߵߊ߬ߟߋ߬ ߟߐ߲ߞߏ ߕߐ߮ ߛߌ߲ߘߌ߫ ߝߊ߬ߙߊ߲߬ߛߌ߬ ߞߊ߲ ߘߐ߫ ߞߏ߫ (ߛߏߛߌߦߟߏߖ߭ߌ)߸ ߏ߬ ߡߍ߲ ߕߐ߯ ߒߞߏ ߘߐ߫ ߞߏ߫ ߘߍ߬ߟߐ߲߬ߘߐ߬ߦߊ. ߊ߬ߟߋ߬ ߞߵߊ߬ ߡߙߌ ߟߊߕߊ߯ ߘߍ߭ ߞߎ߬ߙߎ߲߬ߘߎ ߣߌ߫ ߟߐ߲ߞߏ ߕߊ ߟߎ߫ ߟߋ߬ ߡߊ߬، ߊ߬ ߞߵߊ߬ ߦߌ߬ߘߊ߬ ߞߏ߫ ߘߍ߭ ߞߎ߬ߙߎ߲߬ߘߎ ߣߌ߫ ߟߐ߲ߞߏ ߕߊ ߟߎ߬ ߓߍ߯ ߞߊ߫ ߞߊ߲߫ ߞߊ߬ ߘߊ߲ߞߎ߲߫ ߢߊ߫ ߞߋߟߋ߲߫ ߠߋ߬ ߡߊ߬. ߞߐ߲ߕ ߟߊ߫ ߡߙߌ ߓߍ߲߬ ߘߊ߫ ߞߊ߬ߞߎ߬ߘߊ߬ ߘߝߐ ߘߊߜߟߏ ߟߋ߬ ߡߊ߬.
ߞߐ߲ߕ ߞߍ ߞߵߊ߬ ߡߙߌ߫ ߘߍ߭ ߛߎߋߦߊ ߞߊ߲߬߸ ߏ߬ ߞߍ߫ ߘߊ߫ ߝߊ߬ߙߊ߲߬ߛߌ߫ ߥߎ߬ߦߊ߲߬ߞߌ߬ߓߊ ߣߌ߫ ߋߙߐߔߎ߫ ߘߍ߲߰ߦߊ߬ߟߌ ߘߊߡߌߣߊ ߕߍߟߊ ߟߋ߬ ߘߐ߫. ߊ߬ ߞߊ߬ ߘߍ߭ ߢߊߢߌߣߌ߲߫ ߘߡߊ߬ߦߊ ߣߌ߫ ߊߘߡߊߦߊ߫ ߟߐ߲ߞߏ ߣߌ߫ ߘߍ߭ ߕߎ߬ߜߍ߬ߕߎ߬ߜߍ߬ ߢߊ ߘߐߝߛߍ߬ߝߛߍ߬ ߓߟߏ߫ ߡߊ߬ ߤߊ߲߯ ߞߣߊ߬ ߛߋ߫ ߕߞߌߟߊ߲ߞߊ߲ߞߋߦߊ ߡߊ߬.
ߕߞߌߟߊ߲ߞߊ߲ߞߋߦߊ ߦߋ߫ ߡߎ߲߬ ߘߌ߫؟
ߕߞߌߟߊ߲ߞߊ߲ߞߋߦߊ ߦߋ߫ ߘߐ߬ߡߙߌ߫ ߟߋ߬ ߘߌ߫ ߸ ߡߍ߲ ߠߊߝߛߊ߬ߓߊ߮ ߟߎ߬ ߞߊ߲߫ ߞߏ߫ ߛߎ߲ߟߐ߲߫ ߕߴߦߋ߲߬، ߏ߬ ߞߘߐ ߟߋ߬ ߞߏ߫ ߝߋ߲߫ ߛߌ߫ ߕߴߛߋ߫ ߟߐ߲߫ ߠߊ߫ ߊ߬ ߖߘߍ߬ߞߊߣߌ߲ ߛߎ߲ ߡߊ߬ ߊ߬ ߞߏߟߊ߫، ߞߏ߫ ߞߍߣߍ߲ ߠߎ߬ ߘߐߙߐ߲߫ ߠߋ߬ ߟߐ߲ ߦߋ߫ ߕߞߌ ߘߌ߫. ߊ߬ߟߋ߬ ߕߞߌߟߊ߲ߞߊ߲ߞߋߦߊ ߓߊߖߎ ߘߐ߫ ߸ ߝߋ߲߫ ߞߎ߬ߙߎ߲߬ߘߎ߬ ߘߐ߬ߦߟߍ߬ߡߊ߲߬ߓߊߟߌ ߡߍ߲ ߠߎ߬ ߡߊߟߐ߲ ߦߋ߫ ߓߐ߫ ߟߊ߫ ߡߐ߱ ߟߊ߫ ߕߌߙߌ߲ߠߌ߲ ߣߴߊ߬ ߟߊ߫ ߣߌߞߎߣߎ߲ ߘߐ߫ ߸ ߏ߬ ߟߋ ߦߋ߫ ߦߋߙߋ߲ ߘߌ߫. ߕߌߙߌ߲ߠߌ߲߫ ߞߋߟߋ߲ ߏ߬ ߘߐ߫ ߸ ߞߟߊ߬ ߛߌ߫ ߕߍ߫ ߛߎ߲ߟߐ߲ ߥߟߊ߫ ߖߊ߯ߓߊߞߐ ߢߊߢߌߣߌ߲ ߠߊ߫. ߞߊ߬ߙߊ߲߬ߡߐ߯ ߛߎ߬ߟߋ߬ߡߊ߯ߣߊ߫ ߘߏ߲߬ ߞߵߊ߬ ߝߐ߫߁߉߇߄ ߠߊ߫ ߞߏ߫ (ߛߎ߲ߟߐ߲ ߦߋ߫ ߖߊ߯ߓߊ ߣߴߊ߬ ߘߐ߬ߞߏ ߟߎ߬ ߣߴߊ߬ ߘߊ߲ߓߊ߮ ߣߴߊ߬ ߘߊ߲߫ ߢߊ ߣߴߊ߬ ߘߊ߲߫ ߕߎߡߊ ߣߴߊ߬ ߘߊ߲߫ ߞߎ߲ ߠߎ߬ ߢߊߢߌߢߌ߲ ߠߋ߬ ߘߌ߫)، ߝߊ߬ߙߊ߲߬ߛߌ ߘߐ߫ (ߡߋߕߊ ߝߖ߭ߌߞ)، ߞߏ ߟߎ߫ ߞߎ߲߬ ߝߟߐ ߣߴߊ߬ߟߎ߫ ߞߎ߲߬ ߠߊߓߊ߲ ߢߊߢߌߣߌ߲ ߞߊ߫ ߞߊ߲߫ ߠߋ߬ ߞߊ߬ ߓߟߏߞߊ߬ ߝߋߝߋߝߋ߫߹
ߏ߬ ߟߋ߬ ߞߵߊ߬ ߞߍ߫ ߏߜ߭ߎߛߕ ߞߐ߲ߕ ߡߊ߫ ߛߐ߲߬ ߥߘߋ߬ߥߘߋ߬ߦߊ ߣߌ߫ ߣߕߌߙߌ߲ ߘߐ߫ ߝߛߊߦߌ߫. ߏߜ߭ߎߛߕ ߞߐ߲ߕ ߟߊ߫ ߕߞߌߟߊ߲ߞߊ߲ߞߋߦߊ ߖߎ߬ߓߌߟߊ ߦߋ߫ ߞߏ߫ ߝߌ߬ߟߊ ߢߌ߲߬ ߠߎ߫ ߟߋ߬ ߘߌ߫:
ߊ-ߞߎ߬ߙߎ߲߬ߘߎ ߟߎ߫ ߟߋ߬ ߦߋ߫ ߊߘߡߊߦߊ ߟߊߥߙߎߞߌ ߕߎ߬ߜߍ߬ߕߎ߬ߜߍ߬ ߟߊ߫.
ߋ-ߦߌߟߡߊߦߊߟߌ ߣߌ߫ ߟߐ߲ߞߏ ߟߊ߫ ߞߌ߬ߛߍ߬ߦߊ ߦߋ߫ ߦߋߞߏ߫ ߖߐ߲ߖߐ߲ ߠߋ߬ ߘߌ߫ ߕߎ߬ߜߍ߬ߕߎ߬ߜߍ߬ߟߌ ߏ ߞߎ߲߬ߕߊ߮ ߞߘߐ߫.
ߞߐ߲ߕ ߞߵߊ߬ ߛߓߍ߫ ߞߏ߫ ߟߐ߲ߠߌ߲߫ ߘߝߊߣߍ߲ ߓߍ߯ ߦߋ߫ ߕߊ߬ߡߌ߲߬ ߠߊ߫ ߘߊߞߎ߲߫ ߃ ߟߋ߬ ߝߍ߬: ߘߌ߯ߣߊߟߐ߲ ߘߊߞߎ߲، ߛߎ߲ߟߐ߲ ߥߟߊ߫ ߖߊ߯ߓߊߞߐ ߘߊߞߎ߲، ߊ߬ ߣߌ߫ ߟߐ߲ߞߏ ߘߊߞߎ߲ ߥߟߊ߫ ߕߞߌߟߊߞߊ߲ߞߋ߫ ߘߊߞߎ߲. ߡߐ߱ ߡߍ߲ ߠߊ߫ ߟߐ߲ߠߌ߲ ߓߊ߯ ߛߋ߫ ߘߊߞߎ߲߫ ߛߊ߬ߓߊ ߢߌ߲߬ ߠߎ߫ ߞߋ߬ߟߋ߲߬ߞߋ߬ߟߋ߲߬ߠߊ ߛߌ߫ ߡߊ߬߸ ߊ߬ ߕߌ߱ ߟߊ߫ ߞߏ߫ ߦߋߢߊ ߟߎ߬ ߕߍ߫ ߞߋߟߋ߲߫ ߘߌ߫، ߏ ߕߐ߬ߝߍ߬ߦߊ ߝߟߍ߫:
ߘߌ߯ߣߊߟߐ߲ ߘߊߞߎ߲: ߏ߬ ߓߊߖߎ ߦߋ߫ ߘߌ߯ߣߊ ߣߌ߫ ߛߏߦߡߊ ߣߌ߫ ߘߓߌ߬ߘߐ߬ߦߊ ߟߎ߫ ߟߋ߬ ߘߌ߫، ߛߎ߲ߞߎ߲߫ ߦߋߙߋ߲ ߠߎ߬ ߝߣߊ߫ ߝߛߊ߬ߙߌ߬ߣߍ߲߫ ߘߓߌ߬ߘߐ߬ߦߊ ߟߋ߬ ߟߊ߫߸ ߞߊ߬ߡߊߛߐ߬ߘߐ߲߫ ߡߐ߱ ߤߊߞߟߌ ߟߊ߫ ߥߙߎߞߌߓߊߟߌߦߊ ߝߍ߬، ߦߋߙߋ߲ ߠߎ߬ ߢߊߝߐ ߕߎ߲߬ ߕߴߛߋ߫ ߞߍ߫ ߟߊ߫ ߟߐ߲ߞߏ߫ ߓߟߏ߫ ߡߊ߬߸ ߝߏ߫ ߛߌߙߌ߲ ߠߎ߬. ߟߐ߲ߠߌ߲ ߞߛߊߞߊ ߟߊߘߐ߯ߦߊ ߞߏߛߐ߲߬ ߘߊߞߎ߲ ߢߌ߲߬ ߘߐ߫ ߸ ߡߐ߱ ߦߴߊ߬ ߦߟߌߛߌ߰ ߟߊ߫ ߡߊ߰ߙߌ߬ ߞߊߓߌߟߊ ߟߎ߫ ߟߋ߬ ߟߊ߫ ߥߟߊ߫ ߡߊ߰ߙߌ߬ ߞߋߟߋ߲߫ ߔߋ߫ ߟߋ߬ ߟߊ߫ ߓߊ߬ߕߏ ߘߐ߫.
ߛߎ߲ߟߐ߲ ߘߊߞߎ߲: ߏ߬ ߦߋ߫ ߞߏ ߟߎ߫ ߖߎ߬ ߝߟߐ ߣߴߊ߬ߟߎ߬ ߞߐߝߟߌ ߟߊߓߊ߲ ߢߊߢߌߣߌ߲ ߠߋ߬ ߘߌ߫. ߏ ߕߘߍ߬ ߦߋ߫ ߜ߭ߙߍ߬ߞߌ߫ ߥߘߋ߬ߥߘߋ߬ߦߟߊ߬ ߝߟߐ ߟߎ߬ ߓߊ߯ߙߊߣߐ ߟߋ߬ ߘߌ߫ ߸ ߦߏ߫ ߢߌ߬ߣߌ߲߬ߞߊ߬ߟߌ߬ ߛߎ߯ߦߊ ߢߌ߲߬ ߠߎ߫ ߖߋ߬ߓߌ ߸ ߞߏ߫ ߊߘߡߊߦߊ ߓߐߣߍ߲߫ ߡߎ߲߬ ߘߐ߫؟ ߞߌߢߍ߲߫ ߛߌ߲ߘߌ߫ ߘߊ߫ ߘߌ߬؟ ߊߘߡߊߘߋ߲ ߠߎ߬ ߓߐ߫ ߞߎ߲ ߦߋ߫ ߡߎ߲߬ ߘߌ߫ ߘߎ߰ߞߟߏ ߞߊ߲߬؟ ߟߊ߬ߓߊ߲߬ ߕߍ߫ ߞߌߢߍ߲߫ ߠߊ߫ ߓߊ߬؟ ߛߎ߬ߟߊ߫ ߞߏ ߦߋ߫ ߕߎ߬ߢߊ߬ ߘߌ߫ ߓߊ߬؟
ߥߘߋ߬ߥߘߋ߬ߦߊ߬ ߢߌߣߌ߲ߞߊߟߌ ߢߌ߲߬ ߠߎ߫ ߖߊ߬ߓߌ ߤߊߞߟߌ߫ ߟߊߝߌߙߌ߲ߝߌߙߌ߲ ߘߐ߫ ߸ ߊ߰ ߝߐ߫ ߟߊ߫ ߏ߬ ߟߋ ߡߊ߬ ߞߏ߫ ߦߟߌߟߊߕߌߙߌ߲ߠߌ߲ (ߛߑߔߋߞߎ߳ߟߊߛߌߦߐ߲)، ߌ ߓߊ߯ ߦߟߌߟߊߕߌߙߌ߲ߠߌ߲ ߞߴߌ ߟߊ߫ ߟߐ߲ߠߌ߲ ߞߍߛߌߟߊ ߘߌ߫ ߸ ߌ ߟߊ߫ ߟߐ߲ߠߌ߲ ߦߋ߫ ߛߎ߲ߟߐ߲ ߘߊߞߎ߲ ߠߋ߬ ߘߐ߫.
ߟߐ߲ߞߏߦߊ߫ ߘߊߞߎ߲: ߏ߬ ߦߋ߫ ߦߋߙߋ߲ ߠߎ߬ ߢߊߝߐ߫ ߟߊ߫ ߟߐ߲ߞߏ ߞߍߛߌߟߊ ߟߋ߬ ߝߍ߬. ߤߊߞߟߌ ߦߋ߫ ߞߏ ߟߎ߬ ߘߐߝߛߍ߬ߝߛߍ߬ ߟߊ߫ ߟߋ߬ ߸ ߞߵߊ߬ߟߎ߫ ߛߍ߲߬ߛߍ߲߫ ߞߌ߬ߛߍ߬ߦߊ ߘߝߊߣߍ߲ ߠߊ߫. ߟߐ߲ߞߏߦߊ ߘߊߞߎ߲ ߘߏ߲߬ ߦߋ߫ ߡߙߌߦߊ߫ ߘߐߞߏߟߏ߲ ߠߎ߫ ߟߋ߬ ߟߊߓߋ߬ ߟߊ߫ ߟߊ߬ߞߙߐ߬ߛߌ߬ߟߌ ߢߍ߫ ߕߌߙߌ߲ߠߌ߲ ߘߐ߫، ߊ߬ ߞߊ߲߫ ߏ߬ ߟߋ߬ ߘߐ߫ ߞߏ߫ ߕߞߌߟߊ߲ߞߊ߲ߞߋ ߘߊߞߎ߲، ߏ߬ ߛߌ߬ߣߊ ߟߋ߬ ߘߌ߯ߣߊߟߐ߲ ߣߌ߫ ߖߊ߯ߓߊߞߐ ߘߊߞߎ߲ ߘߌ߫. ߘߌ߯ߣߊߟߐ߲ ߘߊߞߎ߲ ߦߋ߫ ߝߎߣߎ߲ߞߋ ߤߊߞߟߌ ߟߋ߬ ߘߌ߫، ߛߎ߲ߟߐ߲ ߘߊߞߎ߲ ߦߋ߫ ߞߎ߲߬ߡߊߞߘߎ߬ߣߍ߲ ߤߊ߲ߞߟߌ ߟߋ߬ ߘߌ߫، ߕߞߌߞߊ߲ߞߋߦߊ ߕߊ ߦߋ߫ ߜߌߛߌ߲ ߣߌ߫ ߡߐ߰ߓߊ ߟߎ߬ ߤߊߞߟߌ ߓߙߍ߬ߦߊ ߟߋ߬ ߘߌ߫.
ߘߍ߬ߟߐ߲߬ߘߐ߬ߦߊ߬ ߖߙߌ ߣߌ߫ ߘߍ߬ߟߐ߲߬ߘߐ߬ߦߊ߫ ߕߏ߰ߝߏ߬ߟߊ:
ߘߍ߭ ߓߍ߯ ߦߋ߫ ߟߊߘߊ߲߫ ߠߊ߫ ߟߋ߬، ߞߊ߬ߕߎ߲߯ ߸ ߘߍ߭ ߓߍ߯ ߦߋ߫ ߓߍ߲߬ ߠߊ߫ ߟߋ߬ ߞߣߊ߬ߕߏ߫ ߝߛߏ߬ߝߛߊ߬ ߟߊ߫، ߏ߬ ߞߎ߲߭ ߘߏ߲߬ ߦߋ߫ ߓߐ߫ ߟߊ߫ ߦߟߍ߬ߡߊ߲߬ߦߟߍ߬ߡߊ߲ ߣߌ߫ ߕߎ߬ߜߍ߬ߕߎ߬ߜߍ߬ߟߌ ߟߋ߬ ߘߐ߫، ߘߊߞߎ߲߫ ߦߙߌߞߊ ߢߌ߲߬ ߠߎ߬ ߕߴߛߋ߫ ߢߊߝߐ߫ ߟߊ߫ ߟߐ߲ߞߏ ߓߟߏ߫ ߝߋߎ߫ ߸ ߝߏ߫ ߣߌ߫ ߟߐ߲ߠߌ߲ ߛߌ߲߬ߝߏ߲߬ߧߊ߬ ߘߊ߫ ߞߵߊ߬ ߟߊߝߘߏ߬ߓߊ߬ߦߊ߫. ߞߐ߲ߕ ߞߊ߲߫ ߞߏ߫ ߟߊ߬ߞߙߐ߬ߛߌ߬ߟߌ ߡߊ߲߫ ߞߊ߲߫ ߞߊ߬ ߘߊ߲߬ ߓߟߏߦߊߟߌ ߘߐߙߐ߲߫ ߡߊ߬، ߓߊߏ߬ ߊ߬ ߕߍߣߊ߬ ߢߊߦߋ߫ ߟߊ߫ ߝߛߍߞߘߎ߫، ߊ߬ ߘߏ߲߬ ߕߴߛߋ߫ ߓߍ߲߬ ߠߊ߫ ߞߵߊ߬ ߢߍߛߌ߲ߣߍ߲ ߕߏ߫ ߦߟߌߦߊ ߝߣߊ߫ ߟߊ߫، ߏ߬ ߘߐ߫ ߸ ߦߟߌߦߊ ߣߌ߫ ߓߟߏߦߊ ߟߋ߬ ߞߊ߫ ߞߊ߲߫ ߞߊ߬ ߕߊ߯ ߢߐ߲߮ ߝߍ߬ ߟߊ߬ߞߙߐ߬ߛߌ߬ߟߌ ߘߐ߫. ߕߞߌ ߡߌ߬ߛߊ߬ߟߌ߬ ߖߐ߲ߖߐ߲ ߦߋ߫ ߖߙߌ ߣߌ߫ ߕߏ߰ߝߏ߬ߟߊ، ߖߙߌ ߦߋ߫ ߝߋ߲߫ ߛߌ߰ߣߍ߲߫ ߣߐ߬ ߘߐ߫ ߟߋ߬ ߘߌ߫ ߸ ߡߍ߲ ߕߴߊ߬ ߟߊߡߊ߰ ߟߊ߫߸ ߊ߬ ߘߏ߲߬ ߕߍ߫ ߓߐ߫ ߟߴߊ߬ ߣߐ߭ ߘߐ߫، ߘߍ߭ ߞߏ ߡߍ߲ ߠߎ߬ ߕߍ߫ ߓߐ߫ ߟߴߊ߬ ߣߐ߭ ߘߐ߫ ߸ ߏ߬ ߟߎ߫ ߟߋ߬ ߡߊ߲߬ߞߕߎ߬ ߟߊ߫ ߖߙߌ ߟߊ߫. ߕߏ߰ߝߏ߬ߟߊ ߛߌ߬ߣߊ ߟߋ߬ ߖߙߌ ߘߌ߫، ߓߊߏ߬ ߊ߬ߟߋ ߦߋ߫ ߝߋ߲߫ ߠߎ߫ ߟߋ߬ ߡߊ߲߬ߞߕߎ߬ ߟߊ߫ ߘߍ߭ ߞߣߐ߫ ߸ ߡߍ߲ ߠߎ߬ ߘߐߝߊ߬ߟߋ߲߬ ߠߊ߫ ߞߵߊ߬ߟߎ߬ ߡߊߦߟߍ߬ߡߊ߲߫. ߊߙߌߡߊ߲߫ ߞߵߊ߬ ߝߐ߫ ߏ߬ ߟߋ߬ ߘߐ߫ ߞߏ߫ ߞߊ߬ ߘߐ߬ߞߏ߬ߦߊ ߟߊ߫ ߞߍߛߌߟߊ ߟߎ߫ ߕߊ߬߸ ߞߵߊ߬ߟߎ߬ ߓߊߦߟߍ߬ߡߊ߲߫ ߘߍ߭ ߝߊ߬ߘߌ ߘߐ߫. ߘߍ߬ߟߐ߲߬ߘߐ߬ߦߊ߬ ߖߙߌ ߦߋ߫ ߘߍ߭ ߦߋߙߋ߲ ߡߊߦߟߍ߬ߡߊ߲߬ߓߊߟߌߦߊ ߟߎ߫ ߟߋ߬ ߞߊ߬ߙߊ߲߬ ߠߊ߫߸ ߘߍ߬ߟߐ߲߬ߘߐ߬ߦߊ߫ ߕߏ߰ߝߏ߬ߟߊ ߟߋ߬ ߦߋ߫ ߊ߬ ߡߊߦߟߍ߬ߡߊ߲߬ߣߍ߲ ߞߊ߬ߙߊ߲ ߘߌ߫. ߏ߬ ߘߐ߫ ߸ߏߜ߭ߎߛߑߕ ߞߐ߲ߕ ߞߊ߲߫ ߞߏ߫ ߘߍ߭ ߦߋߙߋ߲ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߕߊ߫ ߖߙߌ ߣߌ߫ ߕߏ߰ߝߏ߬ߟߊ߬ߞߊ ߦߴߊ߬ ߘߐ߫. ߊ߲ ߘߌ߫ ߏ߬ ߓߟߏߦߊ߫ ߝߘߎ ߟߊ߫߸ ߏ߬ ߡߍ߲ ߦߋ߫ ߡߊ߲߬ߘߋ߲߫ ߘߍ߭ ߦߋߙߋ߲ ߠߎ߬ ߘߐ߫ ߞߎ߲߬ߓߊ߬ߓߊ ߘߏ߫ ߘߌ߫.
ߌ ߓߊ߯ ߝߘߎ ߟߊ߲߬ߘߊ ߟߎ߬ ߟߊߞߙߐ߬ߛߌ߫ ߸ ߌ ߘߴߊ߬ ߦߋ߫ ߞߏ߫ ߞߏ ߘߏ߫ ߟߎ߫ ߓߍ߫ ߸ ߏ߬ ߟߎ߬ ߡߊ߫ ߡߊߝߊ߬ߟߋ߲߫ ߡߊ߲߬ߘߋ߲߬ ߡߎߣߎ߲߬ ߞߊ߬ߓߌ߯ ߞߙߎ߬ߞߊ߲߬ߝߎߥߊ߫ ߜߊ߬ߙߊ ߘߐ߫߁߂߃߆ ߟߊ߫، ߝߊߦߌߘߊ߫ ߡߊ߲߬ߘߋ߲߬ߞߊ ߓߍ߯ ߟߊ߫ ߝߘߎ ߛߌ߰ߣߍ߲߫ ߥߙߏ߬ ߕߊ߲ ߠߋ߬ ߡߊ߬، ߓߊߏ߬ ߣߌ߫ ߥߙߏ߬ ߕߊ߲ ߡߊ߫ ߟߊߕߋ߬ ߝߘߎ ߡߍ߲ ߘߐ߫ ߸ ߏ߬ ߕߍ߫ ߘߊ߲ߞߎ߲߫ ߠߊ߫ ߝߘߎ߫ ߘߌ߫ ߝߋߎ߫، ߏ߬ ߦߋ߫ ߘߍ߭ ߖߙߌߟߞߊ ߟߋ߬ ߘߌ߫ ߸ ߓߊ ߊ߬ ߡߊ߫ ߡߊߝߊ߬ߟߋ߲߬.  ߊ߬ߟߋ߬ ߝߘߎ߫ ߞߋߟߋ߲ ߏ߬ ߘߐ߫ ߸ ߊ߬ ߓߘߊ߫ ߟߊߞߙߐ߬ߛߌ߬ ߞߏ߫ ߘߊ߲߬ߝߊߘߌ ߦߴߊ߬ߟߎ߬ ߣߌ߫ ߢߐ߲߯ ߕߍ߫، ߏ߬ ߘߏ߲߬ ߛߊߓߎ ߦߋ߫ ߝߏ߬ߣߊ߲ ߠߊߖߊ߲߬ߧߊ ߣߌ߫ ߥߊ߯ߕߌ ߟߊ߫ ߓߐߢߐ߲߯ߡߊ ߟߋ߬ ߘߌ߫. ߓߍ߯ ߓߍ߲߬ߣߍ߲߫ ߖߟߊ߬ߓߊ߲ ߣߌ߫ ߞߢߐߡߊߟߐ ߣߌ߫ ߞߢߐߘߐ߲ ߡߊ߬، ߒ߬ߞߊ߬ ߏ߬ ߓߊ߯ ߞߍ߫ ߞߍ߫ ߟߊ߫ ߛߌߛߍ߲߬ ߸ ߞߢߐߗߍ ߣߌ߫ ߞߢߐߡߛߏ ߘߌ߫ ߕߊ߯ ߓߐ߫ ߞߊ߬ߝߏ߬ߙߋ߲ ߠߊ߫߸ ߞߊ߬ ߝߘߎ ߞߟߊ߬ߣߐ߬ߦߊ߬، ߞߊ߬ߞߘߐ ߕߊ ߟߎ߬ ߕߘߍ߬ ߞߍ߫ ߟߊ߫ ߖߋ߲߬ߓߋ߬ߝߐ ߣߌ߫ ߞߊ߬ߙߌ߬ߢߊ߲߬ߝߐ ߣߌ߫ ߝߍߜߎ ߣߌ߫ ߕߍ߯ߘߝߐ ߟߎ߫ ߟߋ߬ ߘߌ߫. ߛߌߛߍ߲߬ ߕߊ ߘߐ߫ ߸ ߢߎߡߍߖߋߟߌ ߣߌ߫ ߓߟߏߓߘߎ ߣߌ߫ ߝߐߟߌߝߋ߲߫ ߘߍ߲߰ߦߊ߬ߣߍ߲ ߠߎ߬ ߓߍ߯ ߦߋ߫ ߕߊ߬ ߟߊ߫، ߊ߰ ߝߐ߫ ߟߊ߫ ߏ߬ ߟߋ߬ ߡߊ߬ ߞߏ߫ ߘߍ߬ߟߐ߲߬ߘߐ߬ߦߊ߫ ߕߏ߰ߝߏ߬ߟߊ. ߞߢߐߡߊߟߐ߫ ߛߓߍ ߝߣߊ߫ ߟߊߘߏ߲߭ ߝߘߎ ߘߐ߫ ߸ ߏ߬ ߞߎ߲߭ ߦߋ߫ ߞߊ߬ߞߎ߬ߘߊ߬ߦߊ ߟߋ߬ ߞߐߝߟߌ ߘߌ߫ ߘߍ߭ ߞߊ߲߬. ߞߏ߫ ߞߎߘߊ ߏ߬ ߟߎ߬ ߕߍ߫ ߒ߬ ߠߊ߫ ߟߊ߲߬ߘߊ ߟߎ߬ ߓߐ߫ ߟߴߊ߬ߟߎ߫ ߣߐ߭ ߘߐ߫ ߘߋ߬ ߸ ߓߊ߬ߙߌ߬ ߊ߬ߟߎ߫ ߣߊ߬ߣߍ߲߫ ߝߙߊ߬ ߟߊ߫ ߟߋ߬ ߞߘߐ߬ߡߊ߲ ߠߎ߫ ߞߊ߲߬߸ ߦߏ߫ ߝߘߎ߫ ߛߓߍ ߝߙߊ߬ߣߍ߲߫ ߥߙߏ߬ ߕߊ߲ ߞߊ߲߬ ߢߊ ߡߍ߲ ߡߊ߬߸ ߞߵߊ߬ ߡߊߛߐ߬ߘߐ߲߫ ߞߊ߬ߞߎ߬ߘߊ߬ߦߊ ߝߍ߬، ߣߴߏ߬ ߕߍ߫ ߸ ߟߐ߬ߘߎ߮ ߡߍ߲ ߦߋ߫ ߝߘߎ߫ ߛߓߍ ߟߊ߫ ߞߊ߬ߞߎ߬ߘߊ߬ߦߊ ߘߐ߫ ߸ ߟߐ߬ߘߎ߰ ߞߋߟߋ߲ ߏ߬ ߟߋ߬ ߦߋ߫ ߥߙߏ߬ ߕߊ߲ ߓߟߏ߫ ߒ߬ ߠߊ߫ ߓߐߞߊ߬ߕߍ߬ߘߍ ߟߎ߬ ߘߐ߫.
ߏߜ߭ߎ߳ߛߑߕ ߞߐ߲ߕ ߝߊ߬ߙߊ߲߬ߛߌ߬ߞߊ ߞߊ߲߫ ߞߏ߫ ߘߍ߬ߞߊ߬ߙߊ߲߬ߠߊ ߞߊ߫ ߞߊ߲߫ ߞߵߊ߬ ߓߊ߲ߓߊ߲߫ ߞߍ߲ߘߍߘߐߦߊ ߟߋ߫ ߞߊ߲߬߸ ߞߊ߬ ߘߍ߭ ߘߐ߫ ߞߍߟߌ ߟߎ߫ ߞߊ߬ߙߊ߲߬ ߦߏ߫ ߛߊ߲ߡߊߛߓߍ ߣߌ߫ ߘߐ߬ߞߏ߬ߦߊ ߣߌ߫ ߖߎ߲߯ߛߊ ߟߎ߬ ߦߋ߫ ߛߎ߲ߞߎ߲ ߦߋߙߋ߲ ߠߎ߫ ߞߊ߬ߙߊ߲߬ ߠߊ߫ ߢߊ ߡߍ߲. ߊ߬ ߝߟߐߝߟߐ߫ ߟߋ߬ ߞߵߊ߬ ߝߐ߫ ߞߏ߫ (ߞߏ߫ ߟߊߞߙߐߛߌ ߟߋ߬ ߞߋߟߋ߲߫ ߔߋ߫ ߦߋ߫ ߊߘߡߊߘߋ߲ ߠߊ߫ ߟߐ߲ߠߌ߲ ߖߎ߬ߓߌߟߊ ߘߌ߫)، ߘߍ߭ ߘߐ߫ ߞߏ ߟߎ߬ ߞߊ߫ ߞߊ߲߫ ߞߊ߬ ߟߊߞߙߐ߬ߛߌ߫ ߟߋ߬ ߞߵߊ߬ ߡߊߞߕߌ߫، ߘߍ߭ ߟߐ߲ߞߏ ߦߋ߫ ߡߐ߱ ߟߎ߬ ߟߊ߫ ߕߍߓߊ߯ߦߊ ߣߌ߫ ߓߌ߬ߟߊ߬ߢߐ߲߰ߦߊ ߟߎ߫ ߟߋ߬ ߦߌ߬ߘߊ߬ ߟߊ߫.
ߟߊߒߡߊ ߣߌ߫ ߘߐ߬ߝߐ ߞߎߘߍߞߎߘߍߦߊ:
ߟߊ߬ߞߙߐ߬ߛߌ߬ߟߌ ߞߐ߫ ߸ ߞߐ߲ߕ ߞߵߊ߬ ߘߌ߯ ߓߟߏߞߊ߲ߞߋߦߊߟߌ ߟߋ߬ ߞߊ߲߬ ߘߍ߭ ߝߙߋߞߋ ߢߊߦߋ ߘߐ߫، ߌߞߏߡߌ߲߫ ߘߍ߭ ߝߙߋߞߋ ߟߎ߬ ߢߊߦߋ ߜߍ߬ߟߍ߲߬ߡߊ߲߫߸ ߘߐ߬ߝߐ ߟߋ߬ ߘߌ߫ ߛߋ߫ ߘߍ߭ ߝߙߋߞߋ ߏ߬ ߟߎ߫ ߦߌ߬ߘߊ߬ ߟߴߊ߲ ߠߊ߫، ߊ߬ ߞߵߊ߬ ߦߌ߬ߘߊ߬ ߞߏ߫ ߝߙߋߞߋ ߟߎ߬ ߦߋ߫ ߘߍ߭ ߓߊ߬ߣߊ ߟߎ߫ ߟߋ߬ ߘߌ߫ ߸ ߦߏ߫ ߖߊ߲߬ߞߊߙߏ ߟߎ߬ ߦߋ߫ ߡߐ߱ ߞߎ߲߬ߞߋߟߋ߲ ߠߎ߫ ߞߊ߲߬ ߢߊ ߡߍ߲. ߞߐ߲ߕ ߞߵߊ߬ ߦߌ߬ߘߊ߬ ߝߣߊ߫ ߞߏ߫: "ߊߘߡߊߦߊ ߟߐ߲ߞߏ ߟߎ߫ ߣߊ߬ߕߊ ߖߍ߬ߘߍ ߦߋ߫ ߘߍ߭ ߥߎ߬ߛߎ ߟߎ߫ ߕߎ߲߰ߣߍ߲ߢߐ߲߰ߠߊ ߟߋ߬ ߘߌ߫ ߟߊߒߡߊ߫ ߓߟߏ߫ ߡߊ߬".
 ߦߋߙߋ߲ ߝߘߏ߬ߓߊ߬ ߞߊߙߊ߲ ߠߋ߬ ߦߴߊ߬ ߞߍ߫ ߟߊ߫ ߝߙߋߞߋ ߟߎ߬ ߘߌ߫ ߛߋ߫ ߝߊ߰ߡߎ߲߬ ߠߊ߫ ߖߏߣߊ߫ ߛߴߊ߬ߟߎ߬ ߘߌ߫ ߢߍߓߍ߲߬ ߸ ߏ߬ ߟߋ߬ ߦߊ߯ ߝߌ߬ߛߊ߫߸ ߏ߬ ߟߋ߬ ߦߋ߫ ߕߎ߬ߢߊ߬ ߕߞߌߕߞߌ ߘߌ߫، ߊ߬ ߘߏ߲߬ ߓߎ߲ߓߎ߲ߣߍ߲߫ ߝߘߏ߬ߓߊ߬ ߟߐ߲ߠߌ߲ ߠߊ߫ ߕߍߓߊ߯ߦߊ ߟߋ߬ ߡߊ߬، ߛߥߊ߬ߓߊ ߟߋ߬ ߦߴߊ߬ ߞߍ߫ ߟߊ߫ ߡߐ߱ ߦߋ߫ ߘߍ߭ ߞߎ߬ߙߎ߲߬ߘߎ ߘߐߦߙߌߥߊ߫ ߟߊ߫ ߞߵߊ߬ ߣߐ߰ߦߊ߬ ߕߐߟߍ߫.
ߘߍ߬ߟߐ߲߬ߘߐ߬ߦߊ ߛߌ߲ߘߌߓߊ߯ ߝߌߟߊߣߊ߲:
ߝߊ߬ߙߊ߲߬ߛߌ߬ߞߊ ߋߡߌߟ ߘߎߙߑߞߍߡ (߁߈߅߈-߁߉߁߇)

ߘߍ߬ߟߐ߲߬ߘߐ߬ߦߊ ߞߍߛߌߟߊ ߞߎ߬ߙߎ߲߬ߘߎ ߟߎ߬، ߖߘߍ߬ߝߊ߮.
ߘߍ߬ߟߐ߲߬ߘߐ߬ߦߊ ߛߌ߲ߘߌߓߊ߮ ߘߏ߫ ߟߋ߬ ߋߡߌߟ ߘߎߙߑߞߍߡ ߘߌ߫، ߊߘߡߊߦߊ߫ ߟߐ߲ߞߏ ߟߎ߬ ߘߐߦߙߌߥߊ ߞߏߛߐ߲߬ ߛߌߟߊ߫ ߞߎߘߊ߫ ߢߌߣߌ߲ ߘߐ߫ ߘߐ߬ߝߐ ߣߌ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߞߊ߲߬߸ ߏ߬ ߞߍ߫ ߘߊ߫ ߢߐ߲߯ ߛߐߛߐߓߊ ߟߋ߬ ߘߌ߫ ߟߐ߲ߞߏ ߖߎ߯ߓߍߟߌ ߘߐ߫، ߟߐ߲ߞߏߕߌ߮ ߟߎ߫ ߕߎ߲߬ ߕߍ߫ ߓߍ߲߬ ߠߊ߫ ߞߍߛߌߟߊ߫ ߞߋߟߋ߲߫ ߡߊ߬، ߟߐ߲ߠߌ߲ߘߐߦߊ ߟߋ߬ ߓߐ߫ ߘߊ߫ ߟߐ߲ߞߏ ߕߐ߭ ߟߎ߬ ߛߊߞߍ߫ ߞߊ߲ ߡߊ߬߸ ߛߊ߫ ߝߌ߬ߟߌ ߟߎ߬ ߘߌ߫ ߓߐ߫ ߟߐ߲ߞߏ ߞߍߛߌߟߊ ߟߎ߬ ߘߐ߫. ߋߡߌߟ ߘߎߙߑߞߍߡ ߝߣߊ߫ ߞߵߊ߬ ߕߊ߫ ߘߍ߬ߟߐ߲߬ߘߐ߬ߦߊ ߞߎߘߍߞߎߘߍߦߊ ߞߐߡߊߓߌ߲ߓߌ߲߫ ߓߘߍߞߍ߭.
߁-ߘߍ߬ߟߐ߲߬ߘߐ߬ߦߊ߫ ߞߎߘߍߞߎߘߍߦߊ ߞߎ߬ߙߎ߲߬ߘߎ ߟߎ߬: ߘߎߙߑߞߍߡ ߟߊ߫ ߘߍ߬ߟߐ߲߬ߘߐ߬ߦߊ ߦߋ߫ ߘߍ߬ߞߏ ߟߐ߲ߞߏ߫ ߖߎ߯ߓߍ߫ ߝߙߋߞߋ ߟߋ߬ ߝߟߐ߫ ߦߌ߬ߘߊ߬ ߟߊ߫. ߘߍ߬ߟߐ߲߬ߘߐ߬ߦߊ ߞߎߘߍߞߎߘߍߦߊ ߞߎ߬ߙߎ߲߬ߘߎ ߟߎ߬ ߦߋ߫ ߦߟߌߦߊߞߊ߲ߞߋߦߊ ߞߊߡߊ߲ ߠߋ߬ ߘߐ߫. ߒ߬ ߣߊ߬ߕߊ ߦߋ߫ ߊߘߡߊߘߋ߲ ߕߊ߯ߛߌߟߊ ߟߎ߬ ߡߊߦߟߍ߬ߡߊ߲ ߠߋ߬ ߘߌ߫ ߦߟߌߦߊߞߊ߲ߞߋߦߊ ߝߍ߬، ߊ߲ ߧߴߊ߬ ߝߐ߫ ߟߊ߫ ߡߍ߲ ߡߊ߬ ߞߏ߫ ߕߞߌߞߊ߲ߞߋߦߊ߸ ߏ߬ ߦߋ߫ ߦߟߌߦߊߞߊ߲ߞߋߦߊ ߞߐߝߟߌ ߟߋ߬ ߘߌ߫. ߘߎ߳ߙߑߞߍߡ ߞߊ߬ ߕߊ߯ߛߌߟߊ ߡߍ߲ ߦߌ߬ߘߊ߫ ߘߍ߬ߟߐ߲ߘߐ߬ߦߊ߬ߟߊ ߟߎ߬ ߟߊ߫ ߸ ߏ߬ ߦߋ߫ ߞߎ߬ߙߎ߲߬ߘߎ ߘߏ߫ ߟߎ߫ ߟߋ߬ ߘߌ߫. ߘߍ߬ߟߐ߲߬ߘߐ߬ߦߊ ߞߎ߬ߙߎ߲߬ߘߎ߬ ߥߐ߯ߙߐ ߏ߬ ߟߎ߬ ߝߟߍ߫ ߣߌ߲߬:
ߞߎ߬ߙߎ߲߬ߘߎ߬ ߝߟߐ: ߏ߬ ߦߋ߫ ߘߍ߭ ߘߐ߫ ߞߍߟߌ ߟߎ߬ ߓߐߕߏ߲ ߛߌ߱ ߟߋ߬ ߘߌ߫ ߞߵߊ߬ ߣߌ߫ ߛߏ߬ߓߌ߬ߟߊ߲߬ ߦߋߙߋ߲ ߣߌ߫ ߛߣߐ߬ߡߍ߬ ߦߋߙߋ߲ ߠߎ߫ ߘߊ߲߬ߕߍ߰ߓߐ߫ ߡߐ߱ ߞߎ߲߬ߞߋߟߋ߲ ߠߎ߫ ߡߊ߬، ߊ߬ߟߎ߬ ߦߋ߫ ߞߍߟߌ߫ ߢߊ ߣߌ߫ ߡߙߌ߫ ߢߊ ߣߌ߫ ߛߏ߬ߓߟߌ߬ ߢߊ ߟߎ߫ ߟߋ߬ ߘߌ߫ ߸ ߡߍ߲ ߠߎ߬ ߦߋ߫ ߡߐ߱ ߞߎ߲߬ߞߋߟߋ߲ ߛߊ߲ߘߐ߫.
ߞߎ߬ߙߎ߲߬ߘߎ߬ ߂߲: ߛߊ߬ߙߌ߬ߦߊ ߣߌ߲߬ ߦߋ߫ ߞߙߐ߬ߛߌ ߟߋ߬ ߝߊ߲߬ߞߊߘߏ߲߬ ߠߊ߫ ߘߍ߭ ߞߊ߬ߙߊ߲ ߘߐ߫ ߞߵߊ߬ ߘߐߖߊ߬ ߜߘߋߜߘߋ߫. ߊ߬ ߞߵߊ߬ ߦߌ߬ߘߊ߬ ߞߏ߫ ߘߍ߭ ߘߐ߫ ߞߍߟߌ ߟߊ߫ ߞߏ ߞߊ߫ ߞߊ߲߫ ߞߊ߬ ߡߌ߬ߘߊ߫ ߟߋ߬ ߦߏ߫ ߝߋ߲ ߠߎ߬، ߏ߬ ߞߘߐ ߟߋ߬ ߞߏ߫ ߘߍ߭ ߦߋߙߋ߲ ߦߋ߫ ߘߊ߲ߞߎ߲߫ ߠߋ߬ ߦߏ߫ ߛߎ߲ߞߎ߲߫ ߘߐ߫ ߝߋ߲ ߠߎ߬، ߏ߬ ߟߋ߬ ߦߴߊ߬ ߞߍ߫ ߟߊ߫ ߕߌߙߌ߲ߠߌ߲ߠߊ ߘߌ߫ ߛߋ߫ ߕߊ߲߬ߞߊ߬ ߟߊ߫ ߘߐ߬ߡߙߌ߬ ߛߍ߲ߛߍ߲ߠߌ߲ ߝߟߌ߬ ߔߘߋߞߟߋ߫ ߡߊ߬. ߘߍ߭ ߘߐ߫ ߞߍߟߌ ߟߎ߬ ߞߊ߫ ߞߊ߲߫ ߞߊ߬ ߘߊ߲ߞߎ߲߫ ߢߊ߫ ߟߋ߬ ߡߊ߬߸ ߡߍ߲ ߕߍߝߘߊߣߍ߲߫ ߞߊ߬ߙߊ߲߬ߓߊ߮ ߕߊ߫ ߦߋߢߊ ߟߊ߫، ߏ߬ ߘߏ߲߬ ߜߎ߫ ߕߴߛߋ߫ ߓߍ߲߬ ߠߊ߫ ߝߏ߫ ߞߊ߬ ߘߌ߬ߢߍ߬ ߢߍߡߙߌ ߟߎ߬ ߘߐ߫. ߡߙߌߦߊ ߡߍ߲ ߦߋ߫ ߞߍ߫ ߟߊ߫ ߡߐ߱ ߟߊ߫ ߦߊ߬ߣߌ߫ ߊ߬ ߦߋ߫ ߕߌߙߌ߲ߠߌ߲ ߘߊߡߌ߬ߣߊ߬߸ ߊ߰ ߝߐ߫ ߟߊ߫ ߏ߬ ߟߋ߬ ߡߊ߬ ߟߐ߲ߞߏߕߌ߮ ߟߎ߬ ߓߟߏ߫ ߞߏ߫ "ߢߍߡߙߌ ߥߟߊ߫ ߢߍߓߛߌߞߟߌ ߤߊߡߊ߲߫ ߢߍߕߐ߯ߦߊ" ߘߏ߫ ߟߎ߫ ߝߣߊ߫ ߦߴߊ߬ ߞߟߌ߫ ߟߊ߫ ߞߏ߫ ߝߘߏ߬ߓߊ߬ ߕߎߢߊ߸ ߓߊ ߓߍ߯ ߦߋ߫ ߓߍ߲߬ ߠߊ߫ ߊ߬ߟߋ ߟߋ߬ ߡߊ߬ ߞߵߊ߬ ߕߘߍ߬ ߕߎ߬ߢߊ߬ ߛߌ߫ ߕߴߊ߬ ߘߐ߫ ߊ߬ ߝߐߒߛߌߟߊ߫ ߓߟߏ߫ ߡߊ߬. ߕߌߙߌ߲ߠߌ߲ߠߊ ߟߋ߬ ߞߊ߫ ߞߊ߲߫ ߞߊ߬ ߢߍߡߙߌ ߡߊߕߊ߯ ߊ߬ ߟߊ߫ ߝߋߎ߫، ߓߊߏ߬ ߢߍߡߙߌߟߊ ߟߋ߬ ߦߋ߫ ߓߍ߯ ߓߍ߲߬ߒ߬ߡߊ߬ߞߊ߲ ߘߌ߫ ߞߏ ߘߏ߫ ߞߊ߲߬. ߣߌ߫ ߞߌߢߍ߲߫ ߘߏ߲߬ ߕߎ߲߬ ߘߊ߲߬ ߘߊ߫ ߢߍߓߛߌߞߟߌ ߟߎ߫ ߡߊ߬߸ ߟߐ߲ߞߏ ߕߎ߲߬ ߕߍ߫ ߢߍ߫ ߛߐ߬ߘߐ߲߬ ߝߋߎ߫، ߒ߬ߓߊ߬߸ ߡߐ߱ ߡߍ߲ ߓߊ߯ ߊ߬ ߝߐ߫ ߛߍߣߍ߬ ߞߏ߫ ߊ߬ ߡߊ߫ ߛߐ߲߬ ߝߘߏ߬ߓߊ߬ ߕߎߢߊ ߟߎ߫ ߡߊ߬߸ ߏ߬ ߟߋ߬ ߦߋ߫ ߕߌߙߌ߲ߠߌ߲ߠߊ ߘߌ߫ ߥߟߊ߫ ߟߐ߲ߞߏߕߌ߮، ߦߌߟߊ ߣߌ߲߬ ߠߋ߬ ߘߏ߲߬ ߦߴߊ߬ ߞߍ߫ ߟߊ߫ ߡߐ߱ ߟߎ߬ ߦߋ߫ ߟߐ߲ߞߏߕߌ߯ ߛߌߦߊߡߊ߲߫ ߖߌ߰ ߟߊ߫ ߝߊ߬ߕߐ ߘߌ߫ ߸ ߞߵߊ߬ߟߎ߫ ߡߊ߲߬ߜߏߦߊ߫، ߓߊ ߡߍ߲ ߦߴߊ߬ ߝߐ߫ ߟߊ߫ ߞߴߊ߬ ߡߊ߫ ߛߐ߲߬ ߖߊ߬ߡߊ ߕߊ ߡߊ߬߸ ߡߐ߱ ߟߎ߬ ߕߴߏ߬ ߕߌ߱ ߘߊ߲ߞߎ߲߫ ߠߊ߫ ߦߟߌߕߌ߯ ߘߌ߫. ߞߐߟߊ߫ ߛߍߣߍ߲߬ ߸ ߊ߬ߟߎ߬ ߟߊ߫ ߕߎ߬ߢߊ ߘߌ߫ ߟߊ߲ߞߣߍߡߦߊ߫߸ ߞߵߊ߬ ߕߘߍ߬ ߊ߬ߟߎ߬ ߕߍ߫ ߘߎߢߊ߫ ߘߐ߫ ߡߎ߬ߕߎ߲߬. ߋߡߌߟ ߘߎߙߑߞߍߡ ߣߐ߬ ߞߎ߬ߙߎ߲߬ߘߎ ߢߌ߲߬ ߠߋ߬ ߘߐߖߊ߬ ߞߏ ߝߐ߫ ߟߊ߫ ߜߘߋߜߘߋ߫، ߘߍ߬ߟߐ߲߬ߘߐ߬ߦߊ߬ߟߊ ߡߊ߲߫ ߞߊ߲߫ ߞߵߊ߬ ߢߊ ߟߐ߬ ߢߍߡߙߌ ߟߎ߬ ߘߐ߫ ߝߋߎ߫.
ߞߎ߬ߙߎ߲߬ߘߎ ߃߲: ߏ߬ ߦߋ߫ ߘߊ߲߬ߕߍ߰ߓߐ ߓߌ߬ߟߊ߬ ߟߊ߫ ߘߊ߲ߕߊߟߞߊ ߣߌ߫ ߓߣߊ߬ߟߐ߲ ߠߋ߬ ߕߍ߫، ߏ߬ ߞߘߐ߫ ߟߋ߬ ߞߏ߫ ߞߊ߬ ߘߍ߭ ߟߊ߫ ߝߍ߭ ߣߴߊ߬ ߓߍ߬ߘߍ ߕߍߓߐ߫، ߊ߬ ߦߋ߫ ߝߐ߫ ߟߊ߫ ߝߣߊ߫ ߞߏ߫ ߘߍ߭ ߟߊ߫ ߖߊ߲߬ߞߊߙߏ ߣߴߊ߬ ߟߊ߫ ߞߍ߲ߘߍߦߊ ߘߊ߲߬ߝߘߊ߬ߓߐ ߟߐ߲، ߖߎ߯ߡߊ߲ ߣߌ߫ ߢߌ߬ߡߊ ߘߊ߲߬ߝߊߘߌ ߟߐ߲ ߠߋ߬ ߞߏ߫ ߦߋ߫.
ߞߎ߬ߙߎ߲߬ߘߎ ߄߲: ߏ߬ ߦߋ߫ ߘߍ߭ ߛߎ߯ߦߊ ߟߎ߬ ߦߌߟߡߊߦߊ ߟߋ߬ ߘߌ߫. ߘߍ߭ ߘߐ߫ ߞߍߟߌ ߡߍ߲ ߠߎ߫ ߛߎ߬ߘߎ߲߬ߡߊ߲߬ ߢߐ߲߯ ߠߊ߫߸ ߞߵߏ߬ ߟߎ߫ ߓߌ߬ߟߊ߬ ߢߐ߲߮ ߞߊ߲߬، ߘߍ߭ ߘߐ߫ ߞߍߟߌ ߠߊ߫ ߛߌߦߊߦߊ ߣߴߊ߬ ߢߊߦߋ߫ ߜߏߦߊ ߞߏߛߐ߲߬ ߸ ߞߏ ߡߍ߲ ߠߎ߬ ߓߊ߯ ߡߎߣߎ߲ߧߊ߫߸ ߞߵߏ߬ ߟߎ߫ ߝߙߊ߬ ߢߐ߲߮ ߞߊ߲߬߸ ߖߐ߲߰ߛߊ߫ ߊ߬ߟߎ߬ ߘߌ߫ ߢߊߢߌߣߌ߲߫ ߘߌߦߊ߫ ߕߐ߯ߟߍ߫، ߏ߬ ߘߐ߫ ߸ ߊ߬ ߞߊ߫ ߞߊ߲߫ ߞߵߊ߬ ߢߊ ߟߐ߬ ߝߘߏ߬ߓߊ߬ ߖߏ߮ ߟߎ߫ ߟߋ߬ ߘߐ߫ ߸ ߞߊ߬ ߞߋ߬ߟߋ߲߬ߠߊ߬ ߖߏ߮ ߟߎ߬ ߕߏ߫ ߦߋ߲߬.
ߞߎ߬ߙߎ߲߬ߘߎ߅߲ ߣߌ߫ ߆߲: ߏ߬ ߓߍ߯ ߕߊ߬ߣߍ߲߬ ߣߌߡߊߘߐߦߊ ߟߋ߫ ߡߊ߬، ߝߋ߲߫ ߞߍ߲ߘߍ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߣߴߊ߬ ߕߊ߫ ߞߍ߲ߘߍߦߊ ߣߴߊ߬ ߛߎ߮ ߟߋ߬، ߞߎ߬ߙߎ߲߬ߘߎ߬ ߞߋߟߋ߲ ߏ߬ ߝߣߊ߫ ߓߍ߲߬ߣߍ߲߫ ߘߍ߬ߟߐ߲߬ߘߐ߬ߦߊ ߝߣߊ߫ ߕߊ ߡߊ߬.
ߞߎ߬ߙߎ߲߬ߘߎ߇߲ߣߌ߫߈߲: ߞߎ߬ߙߎ߲߬ߘߎ߬ ߟߊߓߊ߲ ߝߌ߬ߟߊ ߢߌ߲߬ ߠߎ߫ ߟߐ߬ߣߍ߲߫ ߢߊߝߐߟߌ ߟߋ߬ ߡߊ߬ (ߞߎ߬ߙߎ߲߬ߘߎ߇߲) ߊ߬ ߣߌ߫ ߘߊ߬ߟߎ߬ ߞߍ߲ߘߍ ߦߌ߬ߘߊ (ߞߎ߬ߙߎ߲߬ߘߎ߈߲). ߘߍ߭ ߞߏ ߟߎ߬ ߢߊߝߐ ߟߋ߬ ߞߎ߬ߙߎ߲߬ߘߎ ߟߎ߬ ߓߊߖߎ ߘߌ߫، ߘߍ߭ ߘߐ߫ ߞߍߟߌ ߟߎ߬ ߞߊ߫ ߞߊ߲߫ ߞߊ߬ ߢߌߣߌ߲߫ ߘߍ߭ ߘߐ߫ ߞߏ߫ ߕߊ߬ߡߌ߲߬ߣߍ߲ ߠߎ߫ ߟߋ߬ ߘߐ߫، ߊ߬ ߡߊ߲߫ ߞߊ߲߫ ߝߋߎ߫ ߞߊ߬ ߕߌߙߌ߲߫ ߡߐ߰ ߦߙߋߞߋ ߥߍ߬ߣߍ ߡߊ߬. ߘߊ߬ߟߎ߬ ߞߍ߲ߘߍ ߟߎ߬ ߞߊ߫ ߞߊ߲߫ ߞߊ߬ ߦߌ߬ߘߊ߬ ߟߊߒߡߊ ߟߋ߬ ߘߐ߫، ߏ߬ ߦߋ߫ ߞߏ ߟߎ߬ ߛߎߡߊ߲߫ ߢߐ߲߰ߡߊ ߟߋ߬ ߘߌ߫ ߸ ߖߐ߲߰ߛߊ߫ ߊ߬ߟߎ߫ ߝߊ߰ߡߎ߲ ߘߌ߫ ߣߐ߰ߦߊ߬ ߕߐߟߍ߫.
ߘߎ߳ߙߑߞߍߡ ߓߊ߲߭ ߘߍ߬ߟߐ߲߬ߘߐ߬ߦߊ ߞߎ߬ߙߎ߲߬ߘߎ ߟߎ߫ ߦߌ߬ߘߊ߬ ߟߊ߫߸ ߊ߬ ߞߊ߬ ߘߍ߭ ߘߐ߫ ߞߍߟߌ ߞߋߟߋ߲߫ ߞߊ߬ߙߊ߲߬ ߞߵߏ߬ ߞߍ߫ ߡߌ߬ߛߊ߬ߟߌ ߘߌ߫. ߊ߬ ߞߊ߬ ߖߘߍ߬ߝߊ߮ ߟߋ߬ ߛߎߥߊ߲ߘߌ߫ ߸ ߛߴߊ߬ ߟߊ߫ ߞߎ߬ߙߎ߲߬ߘߎ ߟߎ߬ ߘߌ߫ ߛߋ߫ ߝߊ߰ߡߎ߲߬ ߠߊ߫، ߒ߬ ߛߋߣߍ߲߫ ߏ߬ ߟߋ߬ ߡߊ߬ ߣߌ߲߬.
ߖߘߍ߬ߝߊ߮:
ߒ ߕߎ߲߬ ߓߘߴߊ߬ ߢߊߦߌ߬ߘߊ߫ ߞߘߐ߬ߡߊ߲߬߸ ߞߏ߫ ߝߋ߲-ߋ-ߝߋ߲߫ ߓߊ߯ ߛߌߦߊߦߊ߫ ߘߍ߭ ߘߐ߫ ߸ ߊ߬ ߖߎ߯ߡߊ߲ ߘߐ߫ ߥߟߊ߫ ߢߌ߬ߡߊ ߘߐ߫ ߸ ߏ߬ ߓߍ߯ ߦߋ߫ ߘߍ߭ ߦߋߙߋ߲ ߠߎ߫ ߟߋ߬ ߘߌ߫ ߥߟߊ߫ ߘߍ߭ ߘߐ߬ߞߏ ߟߎ߬، ߏ߬ ߟߵߊ߬ ߦߌ߬ߘߊ߬ ߟߊ߫ ߒ߬ ߠߊ߫ ߞߏ߫ ߘߍ߭ ߘߐ߬ߞߏ ߘߏ߫ ߟߋ߬ ߖߘߍ߬ߝߊ߮ ߘߌ߫. ߘߎߙߑߞߍߡ ߟߊ߫ ߘߍ߬ߟߐ߲߬ߘߐ߬ߦߊ ߛߌ߲ߘߌߣߍ߲߫ ߞߎߡߊߘߋ߲߫ ߝߌ߬ߟߊ ߢߌ߲߬ ߠߎ߫ ߟߋ߬ ߡߊ߬ (ߞߊ߲߬ߝߊ߲ߞߊ ߣߌ߫ ߞߐߞߊ߲ߞߏ) ߊ߬ ߣߌ߫ ߏ߬...
ߞߎߘߍߞߎߘߍߦߊ: ߡߐ߰ ߦߙߋߞߋ ߦߋ߫ ߓߐ߫ ߟߊ߫ ߘߍ߭ ߟߋ߬ ߘߐ߫، ߒ߬ߞߊ߬ ߘߍ߭ ߕߍ߫ ߓߐ߫ ߟߊ߫ ߡߐ߰ ߦߙߋߞߋ ߘߐ߫ ߘߋ߬. ߘߍ߭ ߕߍ߫ ߊߘߡߊߘߋ߲߫ ߞߙߎ ߝߙߊ߬ߣߍ߲߫ ߘߌ߫ ߢߐ߲߮ ߞߊ߲߬ ߘߋ߬. ߊ߬ ߦߋ߫ ߊ߬ߟߎ߬ ߢߐ߲߯ ߕߍ ߕߍߓߊ߯ߦߊ ߟߋ߬ ߘߌ߫. ߖߘߍ߬ߝߊ߮ ߖߎ߯ߓߍߟߌ ߛߌߟߊ߫ ߢߌߣߌ߲ ߘߐ߫ ߸ ߘߎ߳ߙߑߞߍߡ ߞߊ߬ ߘߊ߬ߟߎ ߘߊߞߎ߲߫ ߣߊ߯ߣߌ߲߫ ߠߋ߬ ߛߏ߯ߙߏ߫، ߏ߬ ߟߎ߬ ߝߟߍ߫ ߣߌ߲߬:
߁-ߖߘߍ߬ߝߊ߯ ߞߘߐߦߌߘߊ: ߖߘߍ߬ߝߊ߮ ߦߋ߫ ߛߦߊ߬ ߘߌߒߖߘߍ߬ߡߊ ߟߋ߬ ߘߌ߫، ߒ߬ߞߊ߬߸ ߘߎ߳ߙߑߞߍߡ ߞߵߊ߬ ߞߘߐ ߝߐ߫ ߕߊ߲߬ ߠߋ߬:
"ߝߎ߬ߙߋ ߝߋ߲-ߋ-ߝߋ߲߫ ߠߊ߫ ߛߊ߬ߦߊ ߛߓߊߓߎ ߞߍ߫ ߘߴߊ߬ ߖߍ߬ߘߍ ߗߋߥߊߟߌ߫ ߞߟߊ߬ߟߊ߬ߡߊ ߥߟߊ߫ ߞߟߊ߬ߒߕߊ߲ ߘߏ߫ ߘߌ߫ ߌߞߘߐ߫ ߥߟߊ߫ ߞߐߟߊ߫߸ ߣߴߊ߬ ߕߌ߱ ߕߎ߲߬ ߞߵߊ߬ ߟߐ߲߫ ߗߐ߫ ߞߴߊ߬ ߘߌ߫ ߞߐߝߟߌ ߏ߬ ߛߐ߬ߘߐ߲߬ (ߛߊ߬ߦߊ ߞߊ߬ߣߌ߲߫)، ߏ߬ ߟߋ߬ ߦߋ߫ ߖߘߍ߬ߝߊ߮ ߘߌ߫".
 ߞߎߡߊ߫ ߖߊ߲ ߏ߬ ߞߘߐ߫ ߟߋ߬ ߸ ߞߏ߫ ߣߌ߫ ߛߊ߬ߓߊ߰ߕߐ ߕߎ߲߬ ߞߵߊ߬ ߟߐ߲߫ ߞߏ߫ ߊ߬ ߞߍߕߐ߫ ߊ߬ ߖߘߍ߬ ߝߊ߰ ߟߊ߫ ߞߏ ߡߍ߲ ߘߐ߫ ߸ ߊ߬ ߘߏ߲߬ ߞߵߏ߬ ߛߌߟߊ߫ ߛߎߘߎ߲ ߞߍ߫ ߥߟߊ߫ ߞߵߊ߬ ߛߌߟߊ߫ ߖߊ߲ ߞߍ߫ ߸ ߏ߬ ߟߋ߬ ߦߋ߫ ߖߘߍ߬ߝߊ߮ ߘߌ߫. ߖߘߍ߬ߝߊ߮ ߦߋ߫ ߞߏ߫ ߛߌߦߊߡߊ߲߫ ߠߋ߬ ߦߌ߬ߘߊ߬ ߟߊ߫: ߦߙߊ߬ߓߌ߬ߓߊ߰ߕߐ߫ ߖߌ߰ߕߍ߰ߣߍ߲، ߜߍߓߏ߲ߕߌ߯ ߗߌߙߏ߲ߣߍ߲، ߖߘߍ߬ߣߌ ߥߟߊ߫ ߖߘߍ߬ߘߌ ߝߊ߬ߛߏ ߡߊߞߊ߲ߞߊ߲ ߘߐ߫ ߦߏ߫ ߔߊߟߍߛߑߕߌ߲ߞߊ ߟߎ߬ ߦߋ߫ ߘߌ߬ߢߍ߬ ߟߴߊ߬ߟߎ߬ ߣߌ ߘߐ߫ ߢߊ ߡߍ߲ ߞߊ߬ ߕߊ߯ ߊ߬ߟߎ߫ ߖߍ߬ߘߍ ߣߌ߫ ߡߐ߰ ߛߌߦߊߡߊ߲߫ ߠߊߕߏ߫ ߊ߬ ߘߐ߫ ߓߊ߬ߣߌߛߙߊߌߟߊ߫.
߂-ߖߘߍ߬ߝߊ߮ ߝߛߊ߬ߙߌ߬ ߢߊ߬ ߞߘߐ ߟߎ߬ ߡߊߛߐ߬ߛߐ: ߘߎߙߑߞߍߡ ߡߴߊ߬ ߛߐ߲߬ ߝߘߏ߬ߓߊ߬ ߢߍߡߙߌ ߟߎ߬ ߘߐ߫ ߦߏ߫ ߊ߬ ߞߵߏ߬ ߦߌ߬ߘߊ߬ ߡߍ߲ߞߍ߭ ߘߍ߬ߟߐ߲߬ߘߐ߬ߦߊ߫ ߞߎ߬ߙߎ߲߬ߘߎ ߂߲ ߘߐ߫. ߊ߬ ߡߴߊ߫ ߛߐ߲߬ ߣߕߌߙߌ߲ߠߊ ߟߎ߬ ߟߊ߫ ߖߘߍ߬ߝߊ߮ ߞߘߐߦߌ߬ߘߊ߬ ߢߊ ߘߐ߫، ߓߊ ߏ߬ ߟߎ߫ ߞߊ߬ ߖߘߍ߬ߝߊ߮ ߓߛߌ߬ߞߌ߬ ߟߊߒߡߊ ߟߋ߬ ߘߌ߫، ߖߘߍ߬ߝߊ߰ߓߊ߰ߕߐ ߦߴߊ߬ ߟߊ߫ ߖߌ߰ߕߍ߮ ߓߊߛߌ߫ ߟߊ߫ ߡߐ߰ ߜߘߍ ߟߋ߬ ߕߊ ߡߊ߬߸ ߡߍ߲ ߕߌ߲߬ ߓߘߴߊ߬ ߕߊ ߘߊ߲ߘߊ߫ ߖߘߍ߬ߝߊ߮ ߟߊ߫ ߞߘߐ߬ߡߊ߲߫، ߊ߬ ߡߴߏ߬ ߘߊ߲ߞߎ߲߫ ߝߋߎ߫.
߃-ߖߘߍ߬ߝߊ߮ ߛߎ߯ߦߊ ߟߎ߬: ߋߡߌߟ ߘߎ߳ߙߑߞߍߡ ߞߊ߬ ߖߘߍ߬ߝߊ߮ ߞߍ߫ ߛߎ߯ ߛߊ߬ߓߊ߫ ߟߋ߬ ߘߌ߫: ߢߊ߲ߞߎߣߊ߲߫ ߖߘߍߝߊ߮، ߜߘߍ߫ ߟߊߝߛߊ߫ ߖߘߍߝߊ߮ ߊ߬ ߣߌ߫ ߗߌߙߏ߲߫ ߖߘߍߝߊ߮، ߏ߬ ߟߎ߫ ߝߊ߬ߛߊߙߌ ߞߘߐ ߝߟߍ߫:
ߊ-ߢߊ߲ߞߎߣߊ߲߫ ߖߘߍߝߊ߮ (ߛߑߥߛߌߘ ߋߜ߭ߏߦߌߛߑߕ): ߏ߬ ߦߋ߫ ߡߐ߰ ߡߊߛߐ߬ߘߐ߲߬ ߠߊ߫ ߦߟߌ߫ ߜߋߘߋ߲ߧߊ ߟߋ߬ ߝߍ߬، ߏ߬ ߘߏ߲߬ ߞߎ߲߭ ߦߋ߫ ߡߐ߱ ߟߊ߫ ߘߍ߬ߘߐ߬ߘߏ߲ ߡߊߝߏ߬ߘߏ ߟߋ߬ ߘߌ߫، ߡߐ߱ ߟߊ߫ ߘߍ߬ ߞߣߐ߬ ߘߏ߲߬ߓߊߟߌߦߊ ߘߌ߫ ߛߋ߫ ߞߍ߫ ߟߊ߫ ߡߊ߬ߟߏ߬ߦߊ ߞߏߛߐ߲߬ ߸ ߥߟߊ߫ ߞߏ߫ ߜߘߍ߫ ߡߍ߲ ߘߌ߫ ߊߘߡߊߦߊ ߡߌ߬ߣߊ߬ ߞߵߊ߬ ߟߐ߯ߓߐ߫ ߡߐ߰ ߟߊ߫ ߝߛߊߦߌ߫، ߊ߬ ߕߌ߰ߟߊ߬ߡߐ߮ ߘߌ߫ ߡߐߣߍ߫ ߞߊ߬ ߢߊ߲ߞߎߣߊ߲ߦߊ߫ ߘߍ߭ ߞߊ߲ߡߊ߬، ߊ߬ ߘߴߊ߬ ߖߍ߬ߘߍ ߝߊ߰ ߖߌ߰ߕߍ߰ ߛߎ߯ ߏ߬ ߓߟߏ߫ ߡߊ߬ ߘߏߦߌ߲߫، ߊ߰ ߟߋ߬ ߦߏ߫ ߝߊߙߌߕߊߣߍ߲ ߓߊ߯ ߊ߬ ߖߘߍ߬ ߝߊ߰ ߛߊ߲ߞߌߘߊ߲߫߸ ߞߵߊ߬ ߡߊߛߐ߬ߘߐ߲߫ ߊ߬ ߟߊ߫ ߕߙߐߦߊ ߟߎ߫ ߝߍ߬. ߡߐ߱ ߘߌ߫ ߛߋ߫ ߊ߬ ߖߍ߬ߘߍ ߝߊ߰ ߟߊ߫ ߡߊ߬ߟߏ߬ߦߊ ߝߣߊ߫ ߡߊ߬، ߓߊ ߊ߬ ߓߘߊ߫ ߞߏ ߘߏ߫ ߘߐߕߍ߰ ߸ ߊ߬ ߕߴߛߋ߫ ߊ߬ ߞߎ߲߬ ߞߘߐߕߊ߬ ߟߴߊ߬ ߡߐ߰ ߢߐ߲߮ ߠߎ߬ ߢߍ߫، ߊ߰ ߝߐ߫ ߟߊ߫ ߖߘߍ߬ߝߊ߮ ߛߎ߯ ߏ߬ ߟߎ߫ ߟߋ߬ ߡߊ߬ ߞߏ߫ ߢߊ߲ߞߎߣߊ߲߫ ߖߘߍߝߊ߮.
ߜߘߍ߫ ߟߊߝߛߊ ߖߘߍ߬ߝߊ߮(ߛߑߥߛߌߘ ߊߟߑߕߙߎߥߌߛߑߕ): ߏ߬ ߦߋ߫ ߡߐ߰ ߜߘߍ߫ ߟߊߝߛߊ߬ ߞߏ߬ߖߎ߮ ߟߋ߬ ߘߌ߫ ߤߊ߲߯ ߞߵߏ ߕߌ߰ߟߊ߬ߡߐ߮ ߟߊߝߌ߬ߛߊ߬ߦߴߌ ߖߘߍ߬ ߘߌ߫، ߡߐ߰ ߜߘߍ ߟߊߝߌ߬ߛߦߊ߬ ߞߏߖߎ߮ ߊ߬ ߕߌ߱ ߝߊ߬ߘߌ ߘߐ߫ ߸ ߊ߬ ߘߴߊ߬ ߖߌ߰ ߞߏ߫ ߣߌ߫ ߏ߬ ߕߌ߱ ߕߍ߫ ߞߌߢߍ߲߫ ߘߐ߫ ߡߎ߬ߕߎ߲߬ ߸ ߊ߬ ߝߣߊ߫ ߟߊ߫ ߞߌߢߍ߲ߘߐߕߍ߮ ߞߎ߲߬ ߛߌ߫ ߕߴߊ߬ ߟߊ߫، ߏ߰ ߟߋ߬ ߦߏ߫ ߦߙߊ߬ߓߌ߬ߕߐ ߖߊ߲߬ߝߊ߬ߣߍ߲ ߡߏ߬ߛߏ ߓߟߏ߫ ߸ ߘߏ߫ ߟߎ߫ ߦߴߊߟߎ߫ ߖߘߍ߬ ߟߊߓߊ߲߫ ߠߊ߫ ߡߍ߲ߞߍ߭، ߘߏ߫ ߟߎ߫ ߝߣߊ߫ ߘߴߊ߬ߟߎ߫ ߖߍ߬ߘߍ ߝߊ߰߸ ߓߴߊ߬ߟߎ߬ ߞߊ߬ߣߌ߲߬ߢߐ߲߮ ߥߟߊ߫ ߝߘߎߢߐ߲߮ ߓߘߊ߫ ߛߊ߬، ߊ߰ ߝߐ߫ ߟߊ߫ ߏ߬ ߟߋ߬ ߡߊ߬ ߞߏ߫ ߜߘߍ߫ ߟߊߝߛߊ ߖߘߍ߬ߝߊ߮߸ ߓߊߏ߬، ߊ߰ ߡߊߛߐ߬ߘߐ߲߬ ߠߊ߫ ߡߐ߰ ߜߘߍ߬ ߟߊ߬ߝߛߊ ߟߋ߬ ߝߍ߬. ߛߏ߬ߙߌ߬ߡߊ߬ߘߋ߲ ߡߍ߲ ߦߴߊ߬ ߖߍ߬ߘߍ ߣߌ ߘߌ߫ ߟߊ߫ ߝߊ߬ߓߘߊ ߡߊߞߊߘߊ߲ ߘߐ߫ ߥߟߊ߫ ߊ߬ ߡߐ߰ߢߐ߲߮ ߡߞߊߘߊ߲ ߘߐ߫ ߤߊߡߊ߲߫ ߡߙߌߦߊ ߘߏ߫ ߟߊߝߊ߬ߛߊ ߘߐ߫߸ ߏ߬ ߓߍ߯ ߦߋ߫ ߜߘߍ߫ ߟߊߝߛߊ߫ ߖߘߍߝߊ߮ ߟߋ߬ ߘߌ߫.
ߗߌߙߏ߲߫ ߖߘߍߝߊ߮ (ߛߑߥߛߌߘ ߊߣߏߡߌߞ): ߏ߬ ߦߋ߫ ߓߐ߫ ߟߊ߫ ߡߊߣߊ߲ߞߎ߲߫ ߓߋ ߟߋ߬ ߘߐ߫ ߥߟߊ߫ ߣߊ߲߬ߝߟߏ߬ ߕߌߢߍ. ߥߊߘߌߕߌ߯ߓߊ ߥߟߊ߫ ߖߎ߬ߟߊ߬ߓߊ ߘߏ߫ ߟߎ߫ ߓߊ߯ ߓߋ߬ ߸ ߊ߬ߟߎ߬ ߕߴߊ߬ ߝߍ߬ ߊ߬ߟߎ߬ ߦߋ߫ ߞߍ߫ ߦߋߞߏ߫ ߝߌ߬ߟߊ ߘߌ߫، ߊ߬ߟߎ߬ ߘߌ߫ ߘߊ߲߭ ߛߌ߰ ߊ߬ߟߎ߬ ߟߊ߫ ߣߌߡߦߊ ߟߊ߫ ߜߋߙߊ߫. ߊ߰ ߞߍ߫ ߟߊ߫ ߞߊ߬ߝߏ ߘߏ߫ ߟߎ߫ ߞߏߕߌ߯ߘߊ ߟߊ߫ ߥߟߴߊ߬ ߜߍߓߏ߲ ߠߊ߫. ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߣߌ߫ ߣߊ߲߬ߝߟߏ߬ߦߊ ߞߏߕߌ߮ ߓߊ߯ ߊ߬ ߦߋ߫ ߊ߬ ߡߊ߫ ߛߋ߫ ߞߊ߬ߝߏ ߟߊߕߊ߯ ߟߊ߫ ߢߍ߫ ߸ ߊ߬ ߟߊ߫ ߢߍߥߟߊ߫ ߗߌߙߏ߲ ߏ߬ ߘߴߊ߬ ߟߐ߬ ߊ߬ ߖߍ߬ߘߍ ߝߊ߰ ߟߊ߫ ߛߊ߲ߞߌߘߊ߲߫، ߏ߬ ߦߋ߫ ߞߍ߫ ߟߊ߫ ߕߟߋ߬ߓߋ߬ ߖߡߊߣߊ߫ ߛߌߦߊߡߊ߲߫ ߘߐ߫. ߏ߬ ߟߋ߬ ߣߐ߬ ߘߎ߳ߙߑߞߍߡ ߟߐ߬ ߟߴߊ߬ ߥߋ߯ߟߋ߫ ߟߊ߫ ߞߏ߫ ߗߌߙߏ߲߫ ߖߘߍߝߊ߮، ߓߊ߸ ߊ߬ ߕߍ߫ ߞߍ߫ ߟߊ߫ ߝߏ߫ ߛߐ߬ߘߐ߲ ߢߍߥߟߊ ߓߊ߯ ߗߌߙߏ߲߫.
ߖߘߍ߬ߝߊ߰ ߛߎ߯ߦߊ ߛߊ߬ߓߊ ߟߎ߬ ߟߊ߫ ߢߐ߲߯ ߕߍߓߊ߯ߦߊ ߟߊߞߙߐ߬ߛߌ߬ ߘߊ߫ ߘߎ߳ߙߑߞߍߡ ߓߟߏ߫ ߕߊ߲߬ ߠߋ߬:
ߖߘߍ߬ߝߊ߮ ߞߊ߫ ߛߌߦߊ߫ ߗߍ߭ ߟߎ߫ ߝߍ߬ ߞߊ߬ ߕߊ߬ߡߌ߲߬ ߡߏ߬ߛߏ ߟߎ߫ ߞߊ߲߬. 
ߊ߬ ߞߊ߫ ߛߌߦߊ߫ ߘߎ߰ߓߊ ߟߎ߬ ߞߣߐ߫ ߞߊ߬ ߕߊ߬ߡߌ߲߬ ߘߎ߰ߣߍ߲ ߠߎ߫ ߞߊ߲߬.
ߝߘߎߓߊߟߌ ߣߌ߫ ߝߘߎߞߍߓߊߟߌ ߣߌ߫ ߝߘߎߛߊߓߊ߮ ߣߌ߫ ߝߘߎߛߊߓߊ߯ߕߐ ߣߌ߫ ߜߐ߱ ߟߎ߬ ߟߊ߫ ߖߘߍ߬ߝߊ߮ ߦߊ߯ ߛߌߦߊ߫ ߞߊ߬ ߕߊ߬ߡߌ߲߬ ߝߘߎߣߍ߲ ߣߌ߫ ߝߘߎߞߍߣߍ߲ ߠߎ߫ ߞߊ߲߬.
ߡߐ߱ ߛߐ߬ߘߐ߲߬ ߛߌ ߦߋ߫ ߛߌߦߊߦߊ߫ ߟߊ߫ ߢߊ ߡߍ߲ ߸ ߖߘߍ߬ߝߊ߮ ߝߣߊ߫ ߗߡߍ߬ߘߐ߬ߦߊ ߦߋ߫ ߥߙߊ߬ ߟߊ߫ ߕߋ߲߬ ߠߋ߬، ߝߎߣߎ߲ߞߋ ߟߎ߫ ߟߋ߬ ߕߊ ߞߊ߫ ߘߐ߯ ߝߎߍ߲߫߹
ߡߐ߰ ߛߌߦߊߡߊ߲߫ ߦߴߊ߬ߟߎ߫ ߖߍ߬ߘߍ ߝߊ߰ ߟߊ߫ ߕߋ߬ߟߋ ߟߋ߬ ߘߐ߫، ߛߎߘߐߟߊ ߕߊ ߡߊ߲߫ ߛߌߦߊ߫ ߡߎ߰ߡߍ߫. ߊ߬ ߦߋ߫ ߞߍ߫ ߟߊ߫ ߛߋߕߐ ߣߌ߫ ߕߙߊ ߟߋ߬ ߟߊ߫ ߞߊ߬ ߕߊ߬ߡߌ߲߬ ߝߏߓߐߒߘߊ ߣߌ߫ ߣߍߣߍ ߞߊ߲߬.
ߏ߬ ߞߐ߫ ߝߣߊ߫߸ ߞߏ ߘߏ߫ ߟߎ߫ ߓߍ߫ ߸ ߊ߬ߟߎ߬ ߘߌ߫ ߛߋ߫ ߡߐ߰ ߕߊ߲߬ߞߊ߬ ߟߊ߫ ߖߘߍ߬ߝߊ߮ ߡߊ߬߸ ߦߏ߫ ߖߘߍ߬ߞߟߏ ߣߌ߫ ߝߘߊ߬ߝߌ߲߬ߠߊ߬ ߣߊߡߎ߲ ߠߎ߬ ߥߟߊ߫ ߢߜߊ، ߘߏ߫ ߟߎ߫ ߝߣߊ߫ ߓߍ߫ ߸ ߏ߬ ߟߎ߬ ߘߌ߫ ߡߐ߰ ߟߊߕߊ߯ ߖߐ߬ߘߐ߫ ߥߙߊ߬ߣߍ߲ ߡߊ߬߸ ߦߏ߫ ߡߊ߬ߛߐ߬ߛߐ߬ߓߊ߮ ߣߌ߫ ߝߓߊ߬ߟߊ߬ߞߊ ߌߛߦߊ ߘߐ߫. ߘߎߙߑߞߍߡ ߓߊ߲ ߞߊ߲߬ߘߏ߬ߟߌ ߟߎ߬ ߟߊ߫߸ ߊ߬ ߞߵߊ߬ߟߎ߬ ߞߐߝߟߌ ߟߎ߫ ߦߌ߬ߘߊ߬.
߄߲-ߞߐߝߟߌ ߟߎ߬ ߟߊߘߊ߲߫ ߢߊ: ߞߏ߫ ߟߎ߫ ߟߋ߬ ߢߊߝߐߣߍ߲߫ ߣߌ߲߬ ߸ ߡߍ߲ ߠߎ߫ ߖߊ߲߬ߖߏ߲ ߦߋ߫ ߞߋ߬ߟߋ߲߬ߞߋ߬ߟߋ߲߬ ߞߍ߫ ߟߊ߫ ߘߍ߭ ߟߎ߬ ߞߣߐ߫ ߥߊ߯ߕߌ߫ ߛߌߦߊߡߊ߲߫، ߊ߬ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߘߌ߫ ߟߊߞߙߐ߬ߛߌ߫ ߞߊ߬ ߕߊ߬ߡߌ߲߫ ߊ߬ ߢߊߦߋ߫ ߟߊ߫ ߊ߬ ߕߊ߫ ߢߊ ߡߊ߬ ߕߐߟߍ߫. ߒ߬ ߓߊ߯ ߖߘߍ߬ߝߊ߮ ߓߍ߯ ߟߊߘߍ߬ߣߍ߲ ߘߊ߲ߞߎ߲߫ ߘߍ߬ ߞߋߟߋ߲ ߞߣߐ߫-ߥߊ߯ߕߌ߫ ߞߋߟߋ߲ ߠߊ߫߸ ߊ߬ ߘߌ߫ ߟߊߞߙߐ߬ߛߌ߬ ߞߴߏ߬ ߓߍ߯ ߟߊߘߍ߬ߣߍ߲ ߞߙߎߞߍ߬ߙߍ ߦߴߊ߬ ߕߊ߫ ߞߍߟߌ߫ ߞߎߘߊ߫ ߘߌ߫، ߞߍߟߌ߫ ߞߎߘߊ ߏ߬ ߝߣߊ߫ ߦߴߊ߬ ߕߊ߫ ߞߋ߬ߟߋ߲߬ߧߊ ߣߴߊ߬ ߖߘߍ߬ߞߊ߬ߣߌ߲߬ ߞߏ ߟߋ߬ ߘߌ߫ ߊ߬ ߘߊ߲߬ ߠߊ߫. ߒ߬ߓߊ߬߸ ߖߘߍ߬ߝߊ߰ߓߊ߮ ߓߍ߯ ߦߴߊ߬ ߖߌ߰ ߟߊ߫ ߟߋ߬ ߞߏ߫ ߊ߬ߟߎ߬ ߟߊ߫ ߖߘߍ߬ߝߊ߮ ߞߎ߲߭ ߓߐߣߍ߲߫ ߊ߬ߟߎ߫ ߖߘߍ߬ߞߊߣߌ߲ ߠߋ߬ ߘߐ߫، ߏ߬ ߘߏ߲߬ ߕߍ߫، ߊ߬ ߓߐߣߍ߲߫ ߝߘߏ߬ߓߊ߬ ߝߊ߲ߞߊ ߟߎ߫ ߟߋ߬ ߘߐ߫ ߸ ߡߍ߲ ߠߎ߫ ߘߍ߭ ߘߐ߫. ߘߎߙߑߞߍߡ ߞߊ߬ ߘߍ߭ ߟߊ߫ ߝߍ߭ ߣߌ߫ ߘߍ߭ ߟߊ߫ ߓߍ߬ߘߍ ߟߎ߬ ߞߏߝߐ߫ ߏ߬ ߟߋ߬ ߘߐ߫.
ߘߊ߲ߘߊ߫ ߢߊ ߖߎ߬ߡߊ߲߫ ߠߋ߬ ߖߘߍ߬ߝߊ߮ ߟߊ߫؟
ߘߎߙߑߞߍߡ ߞߊ߬ ߓߊߛߌ߫ ߝߌ߬ߟߊ߫ ߟߋ߬ ߝߐ߫:
ߞߊ߬ ߞߐߙߍ ߣߌ߫ ߓߊߘߋ߲ߧߊ ߘߐߘߌߦߊ߫߸ ߞߊ߬ ߛߌ߲ߖߌ ߕߎ߲߰ ߸ ߖߐ߲߰ߛߊ߫ ߞߋ߬ߟߋ߲߬ߠߊ߬ߓߌߟߊ ߘߌ߫ ߡߊߘߐ߯ߦߊ߫߸ ߏ߬ ߡߍ߲ ߦߋ߫ ߖߘߍ߬ߝߊ߮ ߛߌߦߊߡߊ߲ ߞߎ߲߭ ߘߌ߫ ߞߊ߬ߣߌ߲߫.
ߞߊ߬ ߓߊ߯ߙߊ ߛߍ߲ߓߍߒߕߋߦߊ߫ ߞߵߊ߬ ߘߐߦߙߌߥߊ߫، ߓߊ ߓߊ߯ߙߊߒߕߊ߲ߧߊ ߟߋ߬ ߡߐ߱ ߟߎ߫ ߖߌ߰ߕߍ߰ ߟߊ߫߸ ߞߵߊ߬ߟߎ߫ ߓߌ߬ߟߊ߫ ߖߘߍ߬ߝߊ߮ ߘߐ߫ ߛߊ߲ߞߌߘߊ߲߫߹
ߒ ߓߊߘߋ߲߫ ߡߊ߲߬ߘߋ߲߬ߞߊ ߟߎ߫ ߟߋ߯! ߞߎߡߊ ߣߌ߲߬ ߞߎ߲߬ߝߊ߮ ߘߐ߫ ߸ ߦߌߟߊ߫ ߣߌ߲߬ ߓߘߴߊ߬ ߦߌ߬ߘߊ߫ ߒ߬ ߠߊ߫ ߞߏ߫ ߒ߬ ߠߊ߫ ߘߍ߭ ߞߊ߫ ߢߌ߲߬ ߞߏߛߓߍ߫، ߞߵߏ ߞߎ߲߭ ߞߍ߫ ߘߊ߬ߟߎ߬ ߞߍ߲ߘߍ ߢߌ߲߬ ߠߎ߬ ߘߌ߫:
ߊ) -ߊ߲ ߧߋ߫ ߣߊߡߎ߲ ߡߍ߲ ߘߐ߫ ߣߴߊ߬ ߦߋ߫ ߖߘߍ߬ߞߟߏ ߘߌ߫ ߸ ߏ߬ ߡߊ߫ ߛߐ߲߬ ߖߘߍ߬ߝߊ߮ ߡߊ߬ ߤߓߊߘߊ߲߫، ߛߌ߬ߟߡߊ߬ߦߊ ߞߊ߲߫ ߠߋ߬ ߞߏ߫ ߖߘߍ߬ߝߊ߰ ߛߎ ߕߍ߫ ߞߛߌ߫ ߟߊ߫، ߒ߬ߓߊ߬ ߏ߬ ߞߏߛߐ߲߬ ߸ ߕߙߐߦߊ ߓߊ߯ ߥߙߊ߬ ߡߐ߰ ߞߊ߲߬ ߊ߲ ߓߘߊ ߦߊ߲߬ ߢߊ-ߊ-ߢߊ߫߸ ߊ߬ ߞߍ߫ ߜߏߡߊ߲߫ ߊ߬ ߦߴߊ߬ ߖߍ߬ߘߍ ߝߊ߰، ߞߊ߬ߕߎ߲߯ ߸ ߊ߬ ߦߋ߫ ߓߛߌ߬ߞߌ߬ ߟߊ߫ ߘߍ߲߬ߞߣߍ߬ߦߊ߬ߓߊߟߌߦߊ ߟߋ߬ ߘߌ߫.
ߋ) -ߡߊ߲߬ߘߋ߲߫ ߘߍ߭ ߛߌ߲߬ߝߏ߲߬ߧߊ߬ߣߍ߲߫ ߢߊ߫ ߟߋ߬ ߡߊ߬߸ ߡߐ߱ ߟߊ߫ ߞߏ ߓߍ߯ ߦߋ߫ ߖߊ߬ߡߊ ߟߋ߬ ߘߐ߫، ߞߊ߬ߛߙߊ߬ ߜߍߟߍ߲ ߣߌ߫ ߞߏ߫ ߜߍߟߍ߲ ߛߎ߯-ߎ-ߛߎ߯ ߞߵߌ ߛߐ߬ߘߐ߲߬ ߸ ߡߐ߱ ߟߎ߬ ߘߴߌ ߡߊߓߘߍ߬ߓߘߍ߫ ߞߵߊ߬ ߟߊߜߊ߲߫ ߌ ߞߎ߲߬ߠߊ߫، ߝߣߊ߫߸ ߛߊ߬ߣߊ߲߬ߞߎ߲߬ߧߊ ߣߌ߫ ߕߣߊ߬ߡߊ߬ߢߐ߲߰ߦߊ ߣߌ߫ ߣߌ߬ߡߐ߰ߦߊ ߟߎ߫ ߟߋ߬ ߡߐ߱ ߣߌ ߟߊߛߍߥߊ߫ ߟߊ߫، ߓߊߏ߬ ߸ ߌ ߣߌ ߓߊ߯ ߟߊߝߌ߲߬ ߢߊ-ߊ-ߢߊ߫߸ ߌ ߘߌ߫ ߟߊߛߍߥߊ߫ ߌ ߛߊ߬ߣߊ߲߬ߞߎ߲ ߥߟߊ߫ ߌ ߣߌ߬ߡߐ߮ ߘߏ߫ ߓߟߏ߫، ߏ߬ ߟߋ߬ ߣߐ߬ ߝߘߊ߬ߝߌ߲߬ߠߊ߫ ߘߍ߭ ߘߐߘߌߦߊ߫ ߟߊ߫ ߞߊ߬ ߕߊ߬ߡߌ߲߬ ߕߟߋ߬ߖߌ߰ߞߊ ߟߎ߬ ߣߌ߫ ߊߙߊߓߎ ߟߎ߬ ߕߊ ߞߊ߲߬. ߓߌ߬ ߕߋ߲߬ߕߋ߲߬ ߸ ߋߙߐߔߎ߬ ߘߍ߬ߟߐ߲߬ߘߐ߬ߦߊ߬ߟߊ ߓߍ߯ ߞߊ߲߫ ߠߋ߬ ߞߏ߫ ߞߊ߬ ߡߐ߰ߦߊ ߣߌ߫ ߊߘߡߊߦߊ ߟߊߛߓߊ߬ߕߌ߫ ߸ ߖߐ߲߰ߛߊ߫ ߦߋ߲߬ ߘߍ߭ ߝߍ߭ ߟߎ߬ ߘߌ߫ ߡߊߘߐ߯ߦߊ߫ ߣߍ߲ߞߍ߫ ߥߟߊ߫ ߓߊߞߍ߭. ߡߐ߱ ߘߏ߫ ߟߎ߫ ߛߎ߭ ߦߋ߫ ߘߴߊ߬ߟߎ߬ ߟߊ߫ ߓߏ߲ ߠߊ߫߸ ߞߵߊ߬ ߕߘߍ߬ ߊ߬ߟߎ߬ ߟߊ߫ ߛߊ߬ߦߊ ߓߘߊ߫ ߞߊߙߏ߫ ߥߐ߯ߙߐ߫ ߓߐ߫ ߸ ߞߊ߬ߡߊߛߐ߬ߘߐ߲߫ ߞߋ߬ߟߋ߲߬ߠߊ߬ߓߌߟߊ ߥߙߊ߬ ߞߏ߬ߖߎ߮ ߡߊ߬. ߋ߫ ߒ ߓߊߘߋ߲ ߠߎ߬߹ ߦߊ߯ߟߊ߫ ߏ߬ ߘߌ߫ ߛߋ߫ ߞߍ߫ ߟߊ߫ ߒ߬ ߓߘߊ ߦߊ߲߬ ߓߊ߬؟ ߢߌ߬ߣߌ߲߬ߞߊ߬ߟߌ ߏ߬ ߖߋ߬ߓߌ ߦߴߊ߬ߟߎ߫ ߓߍ߯ ߓߟߏ߫.
ߢߌ߲߬ ߠߎ߫ ߟߋ߬ ߓߍ߯ ߞߏߛߐ߲߬ ߸ ߊ߲ ߞߊ߫ ߞߊ߲߫ ߞߊ߬ ߡߊ߰ߙߌ߬ ߛߊߣߌ߲ ߕߊ߲߬ߘߏ߬ ߊ߲ ߓߋ߲ߓߊ ߟߎ߬ ߣߴߊ߲ ߠߊ߫ ߡߐ߰ߓߊ ߟߎ߬ ߟߊ߫ ߟߊ߲߬ߘߊ߬ ߢߌߡߊ ߣߴߊ߬ߟߎ߬ ߟߊ߫ ߓߊ߯ߙߊ߫ ߢߌߡߊ ߟߊ߫߸ ߊ߲ ߓߐߣߍ߲߫ ߏ߬ ߟߎ߬ ߡߍ߲ ߠߎ߬ ߣߎ߲߬ߡߊ߬ ߊ߬ߟߎ߬ ߟߊ߫ ߣߊߡߎ߲߫ ߢߌߡߊ߫ ߟߊߘߊ߲ ߛߘߊߘߐ߫. ߏ߬ ߡߐ߰ߓߊ ߘߏ߫ ߟߎ߫ ߕߐ߮ ߝߟߍ߫: ߓߏߙߌ߫ ߡߊ߲߬ߘߋ߲߫، ߛߏ߲߬ߖߘߊ߫، ߓߊߞߊ߬ߙߌ߬ ߝߌߟߊߣߊ߲، ߞߊ߲߬ߞߎ߬ ߡߎߛߊ߫، ߛߊ߭ߡߏ߬ߙߌ߬، ߛߋߞߎ߬ ߕߎ߬ߙߋ߫ ߊ߬ ߣߌ߫ ߞߊ߬ߙߊ߲߬ߡߐ߯ ߝߏߘߋ߫ ߛߎ߬ߟߋ߬ߡߊ߯ߣߊ߫ ߞߊ߲ߕߍ߫، ߊ߬ߟߎ߬ ߓߍ߯ ߞߵߊ߬ߟߎ߬ ߛߋߞߏ ߓߍ߬ߙߍ ߞߍ߫ ߝߘߊ߬ߝߌ߲߬ߠߊ߫ ߘߍ߭ ߟߊ߫ ߢߍߕߊ߮ ߘߐ߫. ߡߐ߰ߓߊ ߢߌ߲߬ ߠߎ߬ ߞߏߛߐ߲߬ ߸ ߕߟߋ߬ߖߌ߰ߞߊ ߛߌߦߊߡߊ߲߫ "ߡߍ߲ ߠߎ߬ ߕߍ߫ ߛߎ߯ߟߊߝߛߊ ߘߐ߫ ߞߊ߬ߣߌ߲߫" ߢߊߓߐߣߍ߲߫ ߠߋ߬ ߊߝߙߌߞߌ߬ ߘߍ߭ ߝߍ߬. ߊ߲ ߞߊ߫ ߞߊ߲߫ ߞߊ߬ ߒ߬ ߘߐߖߊ߬ ߟߋ߬ ߜߘߋߜߘߋ߫ ߒ߬ ߠߊ߫ ߣߊߡߎ߲߫ ߓߘߍ ߟߎ߬ ߞߊߣߊ߬ ߕߟߊ߫ ߊ߲ ߠߊ߫ ߝߋߎ߫، ߖߐ߲߰ߛߴߊ߲ ߘߌ߫ ߕߊ߲߬ߞߊ߬ ߋߙߐߔߎߞߊ ߟߎ߬ ߟߊ߫ ߝߙߋߞߋ ߛߎ߯ߦߊ ߢߌ߲߬ ߠߎ߫ ߡߊ߬ ߝߋߝߋ߫.
ߛߌ߲ߘߌߓߊ߯ ߛߓߊߣߊ߲:
ߡߊߞߑߛ ߥߋߓߍߙ ߊߟߌߡߊ߲ߘߎ߯ߞߊ(߁߈߄߄-߁߉߂߀)

ߡߊ߬ߛߐ߬ߛߐ߬ߓߊ߰ ߖߏ߮ ߣߌ߫ ߡߊߣߊ߲ߞߎ߲ߕߌ߯ߦߊ ߦߟߌ ߁߉߀߅
ߘߍ߭ ߘߍ߰ߦߊ߬ߣߍ߲ ߡߍ߲ ߠߎ߬ ߥߙߎߞߌ߫ ߘߊ߫ ߋߙߐߔߎ߬ ߝߊ߯ߘߐߞߍ ߁߉߲ ߞߎ߲߬ߕߊ߮ ߞߘߐ߫ ߸ ߏ߬ ߓߐ߫ ߘߊ߫ ߞߏ߫ ߛߊ߬ߓߊ ߢߌ߲߬ ߠߎ߫ ߟߋ߬ ߘߐ߫: ߛߋߒߞߏߟߦߊ ߛߌ߲ߘߌ، ߣߊ߲߬ߝߟߏ߬ߕߌ߮ ߟߎ߬ ߛߌߦߊߦߊ، ߡߙߌߦߊ ߟߎ߬ ߟߊ߫ ߕߏ߰ߝߏ. ߥߊ߯ߕߌ ߏ߬ ߡߙߌߓߊ߯ ߛߌߦߊߡߊ߲߫ ߠߋ߬ ߞߵߊ߬ߟߎ߬ ߦߟߌ ߟߊߕߊ߯ ߡߊߣߊ߲ߞߎ߲ߕߌ߯ߦߊ ߓߐߛߎ߲ ߢߊߢߌߣߌ߲ ߡߊ߬ "ߡߊ߬ߛߐ߬ߛߐ߬ߓߊ߰ ߖߏ߮ ߣߌ߫ ߡߊߣߊ߲ߞߎ߲ߕߌ߯ߦߊ" ߘߐ߫. ߡߊߞߛߌ߫ ߥߋߓߍ߯ߙ ߞߵߊ߬ ߡߙߌ߫ ߕߟߋ߬ߖߌ߰ߞߊ ߟߎ߬ ߕߊ߫ ߞߊ߬ߞߎ߬ߘߊ߬ߞߎ߬ߘߊ߬ ߡߊߣߊ߲ߞߎ߲ߕߌ߯ߦߊ ߖߎ߭ ߟߋ߬ ߡߊ߬߸ ߊ߬ ߟߊ߫ ߞߙߐ߬ߛߌ߬ߟߌ ߛߋ߫ ߘߊ߫ ߊߟߌߡߊ߲ߘߎ߯ ߘߍ߭ ߡߎ߰ߡߍ ߣߊ߲߬ߝߟߏ߬ߕߌ߰ߓߊ ߟߎ߫ ߟߋ߬ ߡߊ߬، ߥߋߓߍߙ ߞߊ߲߫ ߞߏ߫ ߘߍ߬ ߞߎߘߊ ߣߌ߲߬ ߣߌ߫ ߞߊ߬ߞߘߐߞߘߐ ߟߎ߬ ߕߍ ߝߘߊߣߍ߲߫ ߠߋ߬ ߝߊ߲ߛߊ߲߫ ߸ ߞߊ߬ߡߊߛߐ߬ߘߐ߲߬ ߣߊߡߎ߲ ߝߍ߬ ߸ ߤߊߟߌ߬ ߣߌ߫ ߟߐ߬ߘߎ߰ ߞߏ ߣߌ߫ ߣߊ߲߬ߝߟߏ߬ ߞߏ ߡߊ߫ ߖߊ߬ߕߋ߫. ߥߋߓߍߙ ߞߊ߬ ߡߊߣߊ߲ߞߎ߲ߕߌ߯ߦߊ ߣߊߡߎ߲ ߦߋ߫ ߗߏ߮ ߡߍ߲ ߘߐ߫ ߸ ߏ߬ ߓߊߕߐߡߐ߲ ߝߟߍ߫:
߁-ߡߊߣߊ߲ߞߎ߲ߕߌ߯ߦߊ ߦߟߌ: ߓߍ߯ ߞߵߊ߬ ߟߐ߲߫ ߞߏ߫ ߡߊߣߊ߲ߞߎ߲ߕߌ߯ߦߊ ߦߋ߫ ߣߊ߲߬ߝߟߏ߬ߕߌ߮ ߣߌ߫ ߡߊߣߊ߲ߞߎ߲ߕߌ߮ ߟߎ߬ ߟߊ߫ ߘߍ߭ ߟߋ߬ ߘߌ߫، ߓߊߏ߬ ߊ߬ߟߎ ߟߋ߬ ߓߊ߯ߙߟߊ ߟߎ߬ ߘߐߛߏߘߏ߲ߜߊ߫ ߟߊ߫، ߡߊߣߊ߲ߞߎ߲ߕߌ߯ߦߊ ߞߎߡߊ ߓߊ߯ ߝߐ߫ ߞߏߕߊ߲߫߸ ߡߐ߱ ߟߎ߬ ߡߙߌߦߊ ߦߋ߫ ߛߋ߫ ߟߊ߫ ߛߋߕߌ߯ߦߊ ߣߌ߫ ߓߣߊ߬ߦߊ ߟߋ߫ ߡߊ߬. ߡߊߞߛߌ߫ ߥ ߋߓߍߙ ߘߏ߲߬ ߞߵߊ߬ ߦߌ߬ߘߊ߫ ߟߋ߬ ߸ ߞߏ߫ ߊ߬ ߦߋ߫ ߞߎ߲߭ ߣߌ߫ ߡߙߌ ߣߌ߫ ߛߣߐ߬ߡߍ ߟߋ߬ ߘߐ߫، ߡߊߣߊ߲ߞߎ߲ߕߌ߯ߦߊ ߦߋ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲߬ ߖߏ߯ ߟߋ߬ ߘߌ߫ ߸ ߡߍ߲ ߦߋ߫ ߡߐ߰ ߞߍ߫ ߟߊ߫ ߕߐ߬ߣߐ ߣߌ߫ ߣߊ߬ߝߊ ߘߊ߲߬ߠߊ߬ߕߍ߰ߓߊ߬ߟߌ߬ ߢߌߣߌ߲ߠߊ ߘߌ߫ ߞߘߊߎ߫، ߕߐ߬ߣߐ ߏ߰ ߢߌߣߌ߲߫ ߠߊ߫ ߛߋߒߞߏߟߦߊ ߣߌ߫ ߟߐ߲ߞߏ ߣߌ߫ ߡߊߣߊ߲ߞߎ߲ ߣߌ߫ ߓߊ߯ߙߊ ߛߌ߲߬ߝߏ߲߬ߧߊ߬ ߞߏ߬ ߢߌߡߊ ߓߍ߯ ߟߊߘߍ߬ߣߍ߲ ߠߋ߬ ߟߊ߫ ߞߐߘߍ߫.
ߘߐ߬ߡߙߌ ߢߌ߲߬ ߘߐ߫ ߸ ߡߊߣߊ߲ߞߎ߲ߕߌ߯ߦߊ ߦߋ߫ ߛߣߐ߬ߡߍ ߘߐ߫ ߡߙߌߦߊ ߟߋ߬ ߘߌ߫ ߸ ߡߍ߲ ߕߊ߬ߡߌ߲߬ߣߍ߲߫ ߣߊ߲߬ߝߟߏ߬ ߢߌߣߌ߲ ߘߐߙߐ߲߫ ߠߊ߫߸ ߦߏ߫ ߣߊ߲߬ߝߟߏ߬ߕߌ߮ ߣߌ߫ ߖߎ߬ߟߊ߫ ߞߊ߬ߙߊ߲߬ߓߊߟߌ ߟߎ߬ ߦߴߊ߬ ߞߍ߫ ߟߊ߫ ߢߊ ߡߍ߲. ߡߊߣߊ߲ߞߎ߲ߕߌ߯ߦߊ ߡߍ߲ ߢߊߝߐ߫ ߘߊ߫ ߡߊߞߛߌ߫ ߥߋߓߍߙ ߓߟߏ߫ ߸ ߏ߬ ߣߕߊ߬ ߢߌߣߌ߲ ߕߍ߫ ߞߍ߫ ߟߊ߫ ߞߎ߲߬ߝߍ߬ ߕߊ߯ߡߊ߫ ߣߌ߫ ߛߏ߲߯ߓߊߟߌ߫ ߜߊ߲ߛߊ߲߫ ߠߊ߫ ߘߋ߬، ߒ߬ߞߊ߬ ߊ߰ ߞߍ߫ ߟߊ߫ ߡߊ߬ߝߊ ߣߌ߫ ߞߏߟߐ߲ ߠߋ߬ ߘߐ߫. ߊ߬ ߣߌ߫ ߝߣߊ߫߸ ߊ߬ߟߋ ߦߋ߫ ߣߊ߲߬ߝߟߏ߬ ߟߊ߬ߘߍ߬ ߓߟߏߕߍ߰ߓߊߟߌ ߟߋ߬ ߣߌ߫ ߘߊ߲߬ߠߊߕߍ߰ߓߊߟߌ ߟߋ߬ ߞߊ߲߬ ߤߊߓߎߕߊߦߌ߫.
ߊ߬ ߦߴߊ߬ ߟߐ߲߫ ߣߊ߲߬ߝߟߏ ߟߋ߬ ߟߊߘߍ߬ ߟߊ߫ ߢߐ߲߮ ߞߊ߲߬ ߝߎߚߎ߫ ߝߏ߫ ߤߌ߲߫߹ ߕߣߐ߬ ߢߌߣߌ߲ ߘߐߙߐ߲߫ ߕߍ߫ ߘߋ߬. ߡߙߌߦߊ߫ ߞߋߟߋ߲߫ ߔߋ߫ ߟߋ߬ ߥߊߟߌߝߊ߫ ߡߊߣߊ߲ߞߎ߲ߕߌ߮ ߞߎ߲߭ ߘߐ߫ ߸ ߞߊ߬ ߣߊ߲߬ߝߟߏ ߕߏ߲߬ ߢߐ߲߮ ߞߊ߲߬ ߞߘߊߎ߫ ߘߊ߲߬ ߕߍ߫ ߡߍ߲ ߠߊ߫. ߘߊ߬ߟߎ ߏ߬ ߟߋ ߣߐ߬ ߥߋߓߍߙ ߟߐ߬ ߟߴߊ߬ ߝߐ߫ ߟߊ߫߸ ߞߏ߫ ߡߊߣߊ߲ߞߎ߲ߕߌ߯ߦߊ ߦߋ߫ ߛߣߐ߬ߡߍ ߟߋ߬ ߘߐ߫ ߥߟߊ߫ ߡߙߌߦߊ ߤߊߡߊ߲߫ ߖߏ߮.
߂-ߡߊ߬ߛߐ߬ߛߐ߬ߓߊ߰ ߖߏ߮: ߡߊ߬ߛߐ߬ߛߐ߬ߓߊ߮ ߦߋ߫ ߌߛߊ߫ ߣߊߡߎ߲ ߓߏߟߏ߲ ߘߏ߫ ߟߋ߬ ߘߌ߫ ߸ ߡߍ߲ ߡߊ߫ ߛߐ߲߬ ߝߊ߬ߓߊ ߟߊ߫ ߞߎ߲߬ߠߊ߬ߛߌ߰ߟߌ ߡߊ߬ ߜߙߊ߬ߓߏ߲ ߥߟߊ߫ ߌߛߊߓߏ߲ ߞߎ߲߬ߠߊ، ߊ߰ ߝߐ߫ ߟߴߊ߬ߟߎ߫ ߡߊ߬ ߏ߬ ߟߋ߬ ߘߐ߫ ߞߏ߫ ߡߊ߬ߛߐ߬ߛߐ߬ߓߊ߮ ߥߟߊ߫ ߝߎ߬ߙߎ߲߬ߞߎ߬ߓߊ߮، ߓߊߏ߬ ߸ ߊ߬ߟߎ߫ ߞߵߌ ߓߊ߲߬ ߝߊ߬ߓߊ ߘߐ߫ ߸ ߞߵߌ ߝߎ߬ߙߎ߲߬ߞߎ߫ ߞߵߊ߬ ߡߊߛߐ߬ߛߐ߬ ߸ ߞߵߊ߬ߟߎ߬ ߕߊ߫ ߣߊߡߎ߲߫ ߞߎߘߊ߫ ߟߊߓߐ߫ ߌߛߦߊ ߞߣߐ߫.
ߡߊߞߛߌ߫ ߥߋߓߍߙ ߞߎߡߊ߫ ߘߊ߫ ߡߊ߬ߛߐ߬ߛߐ߬ߓߊ߮ ߟߎ߬ ߖߏ߮ ߟߌ߬ߤߟߊ ߟߋ߬ ߞߊ߲߬. ߞߊ߬ߙߊ߲߬ߡߐ߯ ߛߟߏ߬ߡߊ߯ߣߊ߫ ߘߏ߲߬ ߞߵߊ߬ ߦߌ߬ߘߊ߬ ߁߉߆߈ ߠߊ߫ ߞߏ߫: 
"ߖߏ߮ ߟߋ߬ ߦߋ߫ ߛߣߐ߬ߡߍ ߞߣߐ߫ ߟߊ߲߬ߘߊ߬ ߢߌߡߊ߫ ߟߊߛߌ߰ߣߍ߲ ߠߋ߬ ߘߌ߫ ߸ ߤߊߞߟߌ ߣߌ߫ ߞߟߊߓߎ ߣߊ߬ ߢߐ߲߮ ߝߊ߲߬ߞߊߘߏ߲߬ ߠߊ߫ ߟߊ߲߬ߘߊ ߡߍ߲ ߢߌߣߌ߲ ߘߐ߫ ߞߊ߬ߣߌ߲߫ ߞߵߊ߬ ߟߊߛߓߊ߬ߕߌ߫ ߞߏߟߌߞߏߟߌ߫". 
ߡߊ߬ߛߐ߬ߛߐ߬ߓߊ߰ ߣߊߡߎ߲ ߏ߬ ߞߊ߲߫ ߠߋ߬ ߞߏ߫ ߡߐ߱ ߞߊ߫ ߞߊ߲߫ ߞߊ߬ ߓߊ߯ߙߊ߫ ߊߟߊ߫ ߟߋ߬ ߛߘߊ߫ ߘߐ߫. ߊ߬ߟߎ߫ ߞߊ߬ ߘߐ߬ߢߌ߬ߣߌ߲߬ߞߊ߬ߟߌ߬ ߞߋߟߋ߲߫ ߠߋ߬ ߖߊ߬ߓߌ߬: ߡߐ߱ ߞߊ߫ ߞߊ߲߫ ߞߊ߬ ߡߊ߰ߙߌ ߟߊ߫ ߘߌߦߊߢߍ ߡߊߛߐ߬ߘߐ߲߫ ߘߌ߬؟ ߣߌ߫ ߡߍ߲ ߦߴߊ߬ ߝߍ߬ ߞߊ߬ ߞߍ߫ ߊߟߊ߫ ߘߌߦߊߣߊ߲߫ ߡߐ߮ ߘߌ߫ ߸ ߞߊߟߑߝ߭ߍ߲ ߠߊ߫ ߘߌ߯ߣߊ ߢߊߝߐ߫ ߘߊ߫ ߡߊߞߛߌ߫ ߥ ߋߓߍߙ ߓߟߏ߫ ߕߊ߲߬ ߠߋ߬:
ߡߊ߰ߙߌ߬ ߘߝߊߣߍ߲ ߞߋߟߋ߲߫ ߔߋ߫ ߟߋ߬ ߓߍ߫ ߸ ߡߍ߲ ߞߌߢߍ߲߫ ߡߎ߰ߡߍ ߓߍ߯ ߛߊ߲ߘߐ߫، ߊ߬ߟߋ ߟߋ߬ ߞߊ߬ ߞߌߢߍ߲߫ ߘߊ߲߫ ߞߵߊ߬ ߞߎ߲߬ߠߊߛߌ߰، ߒ߬ߞߊ߬ ߊߘߡߊߘߋ߲ ߠߎ߬ ߦߟߌ ߕߴߛߋ߫ ߡߊ߰ߙߌ߬ ߞߏ ߝߊ߰ߡߎ߲߬ ߠߊ߫ ߞߵߊ߬ ߢߊߦߋ߫ ߓߘߍߞߍ߭.
ߡߊ߰ߙߌ߫ ߝߊ߲߬ߞߊ߬ߡߊ߬ ߤߌ߲ߓߊ߮ ߏ߬ ߞߊ߬ ߊ߲ ߓߍ߯ ߘߊ߲߫ ߞߊ߬ ߒ߬ ߓߌ߬ߟߊ߬ ߞߙߎ ߝߌ߬ߟߊ ߢߌ߲߬ ߘߏ߫ ߘߐ߫ ߞߋߟߋ߲߫ ߘߐ߫: ߞߛߌߓߊ߮ ߟߎ߬ ߣߌ߫ ߓߣߐ߬ߓߊ߮ ߟߎ߬. ߡߐ߰ ߛߌ߫ ߕߴߛߋ߫ ߡߊ߰ߙߌ ߟߊ߫ ߘߐ߬ߕߟߊ߬ߟߌ ߏ߬ ߓߐ߫ ߟߴߊ߬ ߢߊ ߡߊ߬، ߓߊߏ߬ ߞߏ ߓߍ߯ ߘߐߓߍ߲߬ߣߍ߲ ߠߋ߬ ߡߊ߰ߙߌ ߓߟߏ߫ ߞߊ߬ߦߌ߯ ߢߍߟߊ߫ ߥߟߊ߫ ߞߊ߬ߓߌ߯ ߞߌߢߍ߲߫ ߡߊ߫ ߘߊ߲߫ ߝߟߐ߫.
ߡߊ߰ߙߌ ߣߐ߬ ߞߌߢߍ߲߫ ߘߊ߲߫ ߠߊ߫ ߊ߬ ߖߍ߬ߘߍ ߟߊߝߛߊ߬ ߞߊ߲ ߠߋ߬ ߡߊ߬. ߞߛߌߓߊ߯ ߞߍ߫ ߘߴߌ ߘߌ߫ ߥߟߊ߫ ߓߣߐ߬ߓߊ߯ ߞߍ߫ ߘߴߌ ߘߌ߫߸ ߡߐ߱ ߞߊ߫ ߞߊ߲߫ ߞߊ߬ ߓߊ߯ߙߊ߫ ߡߊ߰ߙߌ ߟߊߝߛߊ߬ ߞߊ߲ ߠߋ߬ ߡߊ߬߸ ߞߵߊߟߊ߫ ߟߊ߫ ߡߍ߲ߘߌߦߊ ߟߊߘߊ߲߫ ߘߎ߰ߞߟߏ ߞߊ߲߬.
ߘߎ߰ߞߊ߲߬ߝߋ߲ ߠߎ߬ ߏ߱ ߸ ߊߘߡߊߦߊ ߛߎ߯ߦߊ ߏ߱ ߸ ߡߐ߱ ߝߊ߬ߘߌ ߏ߱ ߸ ߊ߬ ߓߍ߯ ߟߊߘߍ߬ߣߍ߲ ߦߋ߫ ߞߎ߲߬ߞߏ߬ߕߐ ߟߋ߬ ߘߌ߫ ߊߟߊ߫ ߓߟߏ߫ ߸ ߝߏ߫ ߡߊ߰ߙߌ߬ߓߊ ߓߊ߯ ߡߍ߲ ߛߎߥߊ߲ߘߌ߫ ߞߵߊ߬ ߟߊߞߊ߲ߘߊ߫ ߞߵߊ߬ ߟߊߞߛߌ߫. ߊߟߊ߫ ߟߊ߫ ߞߎ߲߬ߠߊ߬ߘߌ߬ߦߊ߬ ߖߐ߲ ߞߊ߫ ߞߊ߲߫ ߞߊ߬ ߟߐ߲߫ ߘߌ߫؟ ߏ߬ ߝߣߊ߫ ߖߋ߬ߓߌ ߝߟߍ߫:
߃-ߕߐ߰ߡߊ߬ߛߙߋ߫ ߢߌ߬ߡߊ߲߫ ߠߋ߬ ߡߐ߱ ߟߊ߫ ߞߎ߲߬ߠߊ߬ߘߌߦߊ ߣߴߊ߬ ߟߊ߫ ߞߎ߲߬ߠߊ߬ߜߏߦߊ ߟߊ߫؟
ߏ߬ ߞߊ߫ ߞߊ߲߫ ߞߊ߬ ߟߐ߲߫ ߊ߬ ߕߌ߱ ߟߊ߫ ߛߐ߬ߘߐ߲ ߣߴߊ߬ ߟߊ߫ ߣߊ߲߬ߝߟߏ ߟߊߛߓߊ߬ߕߌ ߟߋ߬ ߡߊ߬ ߞߌߢߍ߲߫ ߦߊ߲߬، ߡߐ߰-ߐ-ߡߐ߰ ߟߊ߫ ߛߐ߬ߘߐ߲ ߓߍ߲߬ ߘߊ߫ ߞߌߢߍ߲߫ ߦߊ߲߬߸ ߊ߬ ߕߌ߱ ߦߴߊ߬ ߟߐ߲߫ ߞߏ߫ ߊ߬ ߛߎߥߊ߲ߘߌߣߍ߲߫ ߠߋ߬ ߞߵߊ߬ ߞߍ߫ ߡߊ߰ߙߌ ߘߌߦߊߣߊ߲߫ ߡߐ߮ ߘߏ߫ ߘߌ߫. ߒ߬ߓߊ߬߸ ߊߟߊ߫ ߟߐ߲ߓߊ߮ ߓߍ߯ ߦߴߊ߬ ߟߐ߲߫ ߞߏ߫ ߝߋ߲ߕߌ߯ߦߊ ߦߋ߫ ߛߋ߲ߛߋߘߋ߲ ߠߋ߬ ߘߌ߫ ߖߐ߲߭ ߞߊ߲߬، ߓߊߏ߬ ߸ ߊ߬ߟߋ ߟߋ߬ ߞߎ߲߬ߠߊ߬ߘߌߦߊ ߣߌ߫ ߡߍ߲ߘߌߦߊ ߕߐ߰ߡߊ߬ߛߙߋ ߘߌ߫، ߒ߬ߞߊ߬߸ ߏ߬ ߞߋߟߋ߲߫ ߕߍ߫ ߘߊ߬ߟߎ߬ ߘߌ߫. ߥߋߓߍߙ ߕߊ߫ ߝߐߟߌ߫ ߘߐ߫ ߸ ߞߏ߫ ߛߐ߬ߘߐ߲ ߞߋߟߋ߲߫ ߕߎ߲߬ ߕߴߛߋ߫ ߞߍ߫ ߟߊ߫ ߝߎ߬ߙߎ߲߬ߞߎ߬ߓߊ߮ ߟߎ߬ ߖߏ߮ ߣߌ߫ ߡߊߣߊ߲ߞߎ߲ߕߌ߯ߦߊ ߦߟߌ ߓߍ߲߬ߢߐ߲߰ߡߊ߬ ߛߊߓߎ ߘߌ߫ ߝߋߎ߫، ߣߴߊ߬ ߛߍ߲ߓߍߒߕߋߦߊߣߍ߲߫ ߕߎ߲߬ ߕߍ߫ ߡߊ߬ߛߐ߬ߛߐ߬ߓߊ߰ ߖߏ߮ ߟߊ߫. ߖߏ߯ߦߊߟߌ ߏ߬ ߡߙߌ ߟߎ߬ ߢߣߊߕߐ߬ߡߐ߲߬ߣߍ߲ ߝߟߍ߫ ߣߌ߲߬:
ߝߋ߲ߕߌ߮ ߟߎ߬ ߡߊ߲߫ ߞߊ߲߫ ߞߵߊ߬ߟߎ߫ ߛߐ߬ߘߐ߲߬ߝߋ߲ ߣߴߊ߬ߟߎ߫ ߛߐ߬ߘߐ߲߬ ߣߊ߲ߝߟߏ ߟߎ߬ ߘߐߕߌߢߍ߫ ߸ ߊ߬ ߡߊ߲߫ ߞߊ߲߫ ߞߵߊ߬ߟߎ߬ ߘߊߥߎ߲߫ ߝߣߊ߫، ߞߊ߬ ߝߋ߲߫ ߘߊߜߍߟߍ߲ ߠߎ߬ ߣߌ߫ ߝߋ߲߫ ߡߐ߬ߟߐ߲߬ߡߊ ߟߎ߫ ߛߊ߲߭ ߡߊߕߊ߲߬ߞߊ߬ ߘߏߦߌ߲߫، ߣߊ߲߬ߝߟߏ߬ ߟߊ߬ߘߍ ߣߌ߫ ߖߘߍ߬ ߡߊߞߏߘߏ߲ߜߏ ߟߋ߬ ߞߊ߫ ߞߊ߲߫ ߞߊ߬ ߕߊ߯ ߢߐ߲߮ ߝߍ߬. ߗ߭ߊ߲ ߞߊߟߌߝ߭ߍ߫ ߡߍ߲ ߞߍ߫ ߘߊ߫ ߡߊ߬ߛߐ߬ߛߐ߬ߓߊ߰ߦߊ ߛߌ߲ߘߌߓߊ߮ ߘߏ߫ ߘߌ߫ ߸ ߏ߬ ߟߊ߫ ߘߌ߯ߣߊ߫ ߟߐ߲ ߞߵߊ߬ ߦߌ߬ߘߊ߫ ߟߋ߬ ߞߏ߫ ߤߊߞߍ ߓߘߊ߫ ߊߘߡߊߘߋ߲ ߠߎ߬ ߘߊߟߌ ߣߴߊ߬ߟߎ߬ ߛߎ߲ߞߎ߲ ߡߊߦߟߍ߬ߡߊ߲߬ ߤߊߓߎߕߊߦߌ߫. ߒ߬ߓߊ߬߸ ߡߍ߲-ߍ-ߡߍ߲߫ ߘߌߦߊ߫ ߘߊ߫ ߡߐ߱ ߟߎ߬ ߣߌ ߢߍ߫ ߸ ߏ߬ ߓߍ߯ ߦߋ߫ ߖߎ߯ߡߊ߲ ߠߋ߬ ߘߌ߫. ߡߙߌ ߢߌ߲߬ ߠߎ߬ ߓߍ߯ ߞߊ߫ ߞߊ߲߫ ߞߊ߬ ߟߊ߫ ߞߋ߬ߟߋ߲߬ߧߊ ߟߋ߬ ߞߊ߲߬، ߓߍ߯ ߣߌ߫ ߡߊ߰ߙߌ ߞߋߟߋ߲߫ ߠߋ߬، ߞߊ߬ߕߎ߲߯ ߸ ߓߍ߯ ߦߴߊ߬ ߘߐߖߊ߬ ߊ߬ ߕߊ߫ ߞߊ߲߬߸ ߞߊ߬ ߝߘߏ߬ߓߊ߬ ߞߏ ߣߌ߫ ߡߐ߰ߢߐ߲߰ߞߏ ߣߌ߫ ߡߐ߰ߟߊ߲߬ߘߌ߬ߦߊ ߓߍ߯ ߟߊߘߍ߬ߣߍ߲ ߡߊߘߐ߯ߦߊ߫ ߖߊ߯ߛߌ߫.
ߖߎ߯ߓߍߟߌ ߓߍ߯ ߓߊ߯ ߞߍ߫ ߸ ߊ߲ ߘߌ߫ ߓߍ߲߬ߢߐ߲߰ߡߊ ߟߊ߬ߞߙߐ߬ߛߌ߬ߟߌ ߟߊ߫ ߡߊ߬ߛߐ߬ߛߐ߬ߓߊ߰ ߦߟߌ ߣߌ߫ ߡߊߣߊ߲ߞߎ߲ߕߌ߯ߦߊ ߦߟߌ ߕߍ߫: ߏ߬ ߦߋ߫ ߓߊ߯ߙߊ ߛߌ߲߬ߝߏ߲߬ߧߊ߬ ߓߘߍ ߟߋ߬ ߘߌ߫ ߸ ߛߊ߫ ߕߐ߬ߣߐ߫ ߣߝߊ߬ߡߊ ߘߌ߫ ߛߐ߬ߘߐ߲߬ ߊ߬ ߟߊ߫ ߓߘߍߞߍ߭، ߕߐ߬ߣߐ ߝߊ߲߬ߓߊ ߡߊ߲߫ ߞߊ߲߫ ߞߊ߬ ߘߊߥߎ߲߫ ߥߟߊ߫ ߞߊ߬ ߖߊ߯ߛߌ߫. ߣߊ߲߬ߝߟߏ ߣߌ߫ ߟߊ߬ߡߊ߲߬ߘߌ߬ߟߌ ߟߋ߬ ߞߊ߫ ߞߊ߲߫߸ ߖߐ߲߰ߛߊ߫ ߓߊ߯ߙߊ߫ ߡߎߙߊ߲ ߠߎ߬ ߘߌ߫ ߛߋ߫ ߡߊߝߊ߬ߟߋ߲߬ ߠߊ߫ ߞߊ߬ ߟߊߞߎߘߦߊ߫߸ ߞߊ߬ ߘߐߦߙߌߥߊ߫.
ߡߊߞߛߌ߫ ߥߋߓߍߙ ߟߊ߫ ߘߐ߬ߛߍ߲߬ߛߍ߲߬ߠߌ߲߬ ߛߘߊߡߓߊ ߣߌ߲߬ ߦߋ߫ ߘߍ߲߰ߦߊ߬ߟߌ߬ ߡߊߣߊ߲ߞߎ߲ߕߌ߯ߦߊ ߘߍ߭ ߟߎ߬ ߛߌ߲ߘߌ߫ ߢߊ ߟߋ߬ ߝߐ߫ ߟߊ߫، ߒ߬ߞߊ߬߸ ߊ߬ ߟߊ߫ ߝߛߍ߬ߝߛߍ߬ߟߌ ߢߌ߲߬ ߞߋߟߋ߲߫ ߕߍ߫ ߛߴߊ߬ ߢߊߝߐ߫ ߟߊ߫ ߘߋ߬، ߊ߬ ߞߏ߬ߣߌ߲ ߦߋ߫ ߘߏߣߍ߲߫ ߠߋ߬ ߦߌ߬ߘߊ߬ ߟߊ߫ ߡߊߣߊ߲ߞߎ߲ߕߌ߯ߦߊ ߡߏߦߌ߫ ߘߐ߫. ߊ߬ ߣߐ߬ ߊ߬ ߢߊߦߌ߬ߘߊ߬ ߟߊ߫ ߟߋ߬ ߞߏ߫ ߘߍ߭ ߘߍ߲߰ߦߊ߬ߣߍ߲ ߓߊߖߎ ߘߏ߫ ߟߋ߬ ߡߊ߬ߛߐ߬ߛߐ߬ߓߊ߰ ߣߊߡߎ߲ ߘߌ߫.  ߡߊߞߛߌ߫ ߥߋߓߍߙ ߖߍ߬ߘߍ ߡߊ߫ ߛߐ߲߬ ߊ߬ ߟߊ߫ ߕߌߙߌ߲ߠߌ߲ ߟߊߝߘߏ߬ߓߊ߬ߦߊ ߡߊ߬، ߓߊ ߘߏ߫ ߟߎ߫ ߕߎ߲߬ ߓߘߴߊ߬ ߡߙߌߦߊ ߣߌ߲߬ ߞߴߊ߬ߟߎ߫ ߘߊ߬ߟߎ߬ ߘߌ߫ ߸ ߞߵߊ߬ ߝߐ߫ ߞߏ߫ ߡߊߣߊ߲ߞߎ߲ߕߌ߯ߦߊ ߣߌ߫ ߛߐ߬ߘߐ߲ ߦߙߌߥߊߣߍ߲߫ ߡߊ߬ߛߐ߬ߛߐ߬ߓߊ߰ ߞߊߝߏ ߟߎ߬ ߘߐ߫ ߞߊ߬ ߕߊ߬ߡߌ߲߬ ߕߐ߭ ߟߎ߫ ߞߊ߲߬، ߞߴߏ߬ ߟߋ߬ ߣߐ߬ ߊߡߙߌߞߌ߬ ߥߙߎߞߌ߫ ߟߊ߫ ߓߊߞߍ߭ ߸ ߞߊ߬ߡߊߛߐ߬ߘߐ߲߬ ߏ߬ ߟߎ߬ ߦߋ߫ ߡߊ߬ߛߐ߬ߛߐ߬ߓߊ߰ ߣߊߡߎ߲ ߠߋ߬ ߘߐ߫. ߡߙߌߦߊ ߏ߬ ߦߋ߫ ߡߊߞߛߌ߫ ߥߋߓߍߙ ߟߊ߫ ߕߌߙߌ߲ߠߌ߲ ߝߛߊ߬ߙߌ߬ ߞߏ߬ߖߎ߮ ߟߋ߬ ߘߌ߫ ߸ ߊ߬ ߖߘߍ߬ߞߊߣߌ߲ ߡߊ߫ ߛߐ߲߬ ߡߍ߲ ߡߊ߬. ߊ߬ ߦߋ߫ ߞߏ߫ ߛߎ߯ߦߊ߫ ߝߌ߬ߟߊ߫ ߟߋ߬ ߟߊ߫ ߓߍ߲߬ߢߐ߲߰ߡߊ ߦߌ߬ߘߊ߬ ߟߊ߫، ߡߐ߰ ߡߊ߲߫ ߞߊ߲߫ ߞߊ߬ ߞߍ߫ ߡߊߣߊ߲ߞߎ߲ߕߌ߯ߦߊ ߝߘߏ߬ߓߊ߬ ߛߎ߲ ߘߌ߫ ߢߊ-ߊ-ߢߊ߫ ߞߊ߲߬.
ߛߌ߲ߘߌߓߊ߮ ߣߊ߯ߣߌ߲ߣߊ߲߫: ߞߊߙߑߟ ߡߊߙߑߞߛ(߁߈߁߈-߁߈߈߁)

ߓߎ߲ߓߎ߲ߞߊ߲ߞߋߦߊ ߕߌ߯ߕߌ߯ߦߊ ߣߌ߫ ߘߐ߬ߝߐ ߓߎ߲ߓߎ߲ߞߊ߲ߞߋߦߊ
ߊߟߌߡߊ߲ߘߎ߯ ߥߘߋ߬ߥߘߋ߬ߦߊ߬ߟߊ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲߬ߠߊ߫ ߘߝߐ߬ߦߊ߬ߟߊ߫ ߘߍ߬ߟߐ߲߬ߘߐ߬ߦߊ߬ߟߊ ߘߏ߫ ߟߋ߬ ߡߊߙߑߞߛ ߘߌ߫. ߦߊ߬ߣߌ߬ ߒ ߧߋ߫ ߘߏ߫ ߝߐ߫ ߡߊߙߑߞߛ ߡߙߌߦߊ ߞߊ߲߬߸ ߒ ߧߋ߫ ߛߐ߰ ߟߊ߫ ߓߊߖߎ߫ ߞߎߡߊߘߋ߲ ߢߌ߲߬ ߠߎ߫ ߝߊ߬ߛߊߙߌ ߟߋ߬ ߡߊ߬:
ߓߎ߲ߓߎ߲: ߞߊ߲ߕߍ߫ ߛߎ߬ߟߋ߬ߡߊ߯ߣߊ߫ ߓߟߏ߫ ߁߉߇߄ ߠߊ߫، ߝߋ߲ ߡߍ߲ ߦߋ߫ ߟߊߘߊ߲߫ ߠߊ߫ ߞߊ߬ ߞߍ߫ ߝߋ߲ ߕߐ߭ ߟߎ߬ ߘߌ߫ (ߡߊߕߌߦߍߙ)، ߡߌ߬ߛߊ߬ߟߌ߬ ߘߐ߫ ߸ ߛߌ߰ߥߟߊ߫ ߓߎ߲ߓߎ߲ ߠߋ߬ ߦߙߌ ߘߌ߫، ߣߛߌ߬ߘߓߊ ߓߎ߲ߓߎ߲ ߠߋ߬ ߣߍ߱ ߘߌ߫، ߣߌߡߊ ߓߎ߲ߓߎ߲ ߦߋ߫ ߝߊ߬ߘߌ߬ ߛߓߏ ߘߌ߫، ߝߊ߰ߣߌ߲ ߓߎ߲ߓߎ߲ ߠߋ߬ ߖߟߎ߬ߟߊ߬ߞߊ ߟߎ߬ ߘߌ߫ (ߖߋ߬ߛߋ).
ߓߎ߲ߓߎ߲ߞߊ߲ߞߋ: ߡߍ߲ ߦߴߊ߬ ߖߌ߰ ߟߊ߫ ߞߏ߫ ߓߎ߲ߓߎ߲ ߠߋ߬ ߞߋߟߋ߲߫ ߦߋ߫ ߛߎߋ ߘߌ߫ ߸ ߞߊ߬ ߣߌ ߣߌ߫ ߡߊ߰ߙߌ ߣߌ߫ ߊߟߊߟߐ߲߫ ߘߌ߯ߣߊ ߓߍ߯ ߡߊߛߐ߬ߛߐ߬ ߸ ߞߵߏ ߘߊ߬ߟߎ ߞߍ߫ ߊ߬ߟߎ߬ ߦߋߓߊߟߌߦߊ ߘߌ߫.
ߕߌ߯ߕߌ߯ߦߊ: ߞߊ߬ߙߊ߲߬ߡߐ߯ ߛߟߏ߬ߡߊ߯ߣߊ߫ ߕߊ߫ ߝߐߟߌ߫ ߘߐ߫: "ߏ߬ ߦߋ߫ ߞߎ߬ߛߊ߲߬ߧߊ ߟߋ߬ ߘߌ߫ ߞߎߡߊ ߝߊ߲߬ߞߊߘߏ߲߬ ߠߊ߫ ߘߊ߬ߟߎ߬ ߞߍ߲ߘߍ ߣߌ߫ ߘߊߘߐߡߌߣߊ߫ ߞߎ߲ߧߊ߫ ߜߍߟߍ߲ ߠߎ߬ ߟߊ߫". ߊߙߌߛߑߕߐߕ ߞߊ߲߫ ߞߏ߫ "ߕߌ߯ߕߌ߯ߦߊ ߦߋ߫ ߞߎ߲߬ߛߊ߲߬ߧߊ ߟߋ߬ ߘߌ߫ ߛߐ߬ߛߐ߬ߟߌ ߟߊ߫».
ߕߌ߯ߕߌ߯ߦߟߊ: ߡߍ߲ ߞߎ߬ߛߊ߲߬ ߕߌ߯ߕߌ߯ߦߊ ߟߊ߫، ߘߊ߬ߟߎ߬ ߞߍ߲ߘߍ ߕߌ߱.
ߕߌ߯ߕߌ߯ߦߡߊ: ߡߍ߲ ߟߊ߲߬ߓߋ߬ߣߍ߲߬ ߕߌ߯ߕߌ߯ߦߊ ߟߊ߫.  ߞߎߡߊ ߞߊ߬ ߒ ߕߍ߬ߘߍ߫ ߦߋ߲߬ ߠߋ߬.
߁-ߓߎ߲ߓߎ߲ߞߊ߲ߞߋߦߊ ߕߌ߯ߕߌ߯ߦߊ: ߏ߬ ߦߋ߫ ߕߏ߰ߝߏ ߣߌ߫ ߕߎ߬ߜߍ߬ߕߎ߬ߜߍ߬ ߦߟߌߦߊ ߟߋ߬ ߘߌ߫، ߊ߬ ߦߋ߫ ߞߌߢߍ߲߫ ߟߐ߲ ߘߊߞߎ߲߫ ߢߣߊߡߓߊ߫ ߟߋ߬ ߘߌ߫ ߸ ߊ߬ ߣߴߊ߬ ߦߋ߫ ߘߍ߭ ߓߟߏߦߊ ߓߟߋ߬ߓߟߋ ߟߋ߬ ߓߊߕߐߡߐ߲ ߘߌ߫. ߡߊߣߊ߲ߞߎ߲ߕߌ߯ߦߊ߫ ߥߘߋ߬ߥߘߋ߬ߦߊ߫ ߞߍߕߊ ߦߋ߫ ߓߎ߲ߓߎ߲ ߣߌ߫ ߥߍ߬ߣߍ ߕߍߓߊ߯ߦߊ ߟߋ߬ ߘߌ߫ ߸ ߊ߬ ߣߌ߫ ߓߎ߲ߓߎ߲ ߦߋߢߊ ߣߴߊ߬ ߦߟߌߦߊ ߟߎ߬ ߓߍ߯ ߟߊߘߍ߬ߣߍ߲ ߘߌ߫. ߊ߬ߟߋ߬ ߞߐߘߏ߲߬ߣߍ߲߫ ߠߋ߬ ߓߎ߲ߓߎ߲ߞߊ߲ߞߋߦߊ ߟߊ߫، ߓߊߏ߬ ߓߎ߲ߓߎ߲ߞߊ߲ߞߋߦߊ ߕߌ߯ߕߌ߯ߦߊ ߢߊߟߐ߬ߣߍ߲߫ ߞߏ߫ ߛߊ߬ߓߊ ߢߌ߲߬ ߠߎ߫ ߟߋ߬ ߘߐ߫: ߝߘߏ߬ߓߊ߬ ߕߍߓߊ߯ߦߊ ߟߎ߬، ߞߌߢߍ߲߫ ߛߎߋߦߊ ߕߎ߬ߜߍ߬ߕߎ߬ߜߍ߬ߢߊ ߞߎ߬ߙߎ߲߬ߘߎ ߟߎ߬ ߸ ߊ߬ ߣߴߊ߬ߟߎ߬ ߞߐߝߟߌ ߊߘߡߊߘߋ߲ ߥߍ߬ߣߍ ߞߊ߲߬.
ߊ߲ ߧߋ߫ ߥߘߋ߬ߥߘߋ߬ߦߊ߬ߟߊ ߕߐ߭ ߟߎ߬ ߟߊ߫ ߕߌ߯ߕߌ߯ߦߊ ߞߘߐߦߌߘߊ ߡߊߝߍߣߍ߲߫ ߓߊ߫.
ߜ߭ߙߍ߬ߞߌ߫ ߞߊ߬ߞߘߐ߬ߞߘߐ߫ ߥߘߋ߬ߥߘߋ߬ߦߊ߬ߟߊ ߟߎ߬ ߕߊ߫ ߛߌ߲ߞߐ߲ߦߊߟߌ ߘߐ߫ ߸ ߕߌ߯ߕߌ߯ߦߊ ߦߋ߫ ߦߟߌ߫ ߝߊ߲ߞߊ ߟߋ߬ ߘߌ߫ ߸ ߡߍ߲ ߦߋ߫ ߕߎ߬ߢߊ ߦߌߘߊߞߊ߬ ߟߊ߫ ߛߐ߬ߛߐ߬ߟߌ ߘߐ߫.  ߝߊ߯ߘߐߞߍ߁߈߲ ߠߊߓߊ߲ ߣߌ߫ ߁߉߲ ߘߊߡߌߣߊ ߟߎ߬ ߘߐ߫ ߸ ߊߟߌߡߊ߲ߘߎ߯ ߥߘߋ߬ߥߘߋ߬ߦߊ߬ߟߊ߫ ߡߙߌߞߊ߲ߞߋ ߘߏ߫ ߟߎ߫ ߦߏ߫ (ߤߋߜ߭ߍߟ)، ߏ߬ ߞߵߊ߬ ߦߌ߬ߘߊ߬ ߞߏ߫ ߕߌ߯ߕߌ߯ߦߊ ߦߋ߫ ߝߋ߲߫ ߠߋ߬ ߘߌ߫ ߸ ߡߍ߲ ߦߋ߫ ߦߟߌ ߘߐߦߙߌߥߊ ߦߌ߬ߘߊ߬ ߟߊ߫ ߦߟߌ߫ ߞߋߟߋ߲ ߏ߬ ߖߍ߬ߘߍ ߟߊ߫ ߝߐߢߐ߲߯ߞߐ ߘߐ߫. ߡߙߌߞߊ߲ߞߋߦߊ ߏ߬ ߦߴߊ߬ ߦߌ߬ߘߊ߬ ߟߊ߫ ߟߋ߬ ߸ ߞߏ߫ ߕߌ߯ߕߌ߯ߦߊ ߕߏ߰ߝߏ ߦߋ߫ ߦߟߌ ߣߌ߫ ߡߙߌ ߣߌ߫ ߛߟߐߡߌ߲ ߠߋ߬ ߕߊ ߘߌ߫، ߞߏ߬ߣߌ߲߬ ߝߋߎ߫ ߸ ߛߎ߲ߞߎ߲ ߕߊ߫ ߕߍ߫. 
ߡߙߌߟߊ ߘߏ߫ ߟߎ߬ ߦߴߊ߬ ߝߐ߫ ߟߊ߫ ߞߏ߫ ߝߊ߲߬ߞߊ ߛߌ߬ߣߊ߬ߢߐ߲߰ߡߊ ߟߎ߬ ߟߊ߫ ߞߍ߬ߟߍ ߟߋ߬ ߝߋ߲ ߠߎ߬ ߟߊ߫ ߦߟߍ߬ߡߊ߲߬ߠߌ߲ ߣߌߘߐ ߘߌ߫. ߒ߬ߠߎ߫ ߕߘߍ߬ ߓߘߊ߫ ߏ߬ ߝߛߊ߬ߙߌ߫ ߞߘߐ߬ߡߊ߲߫.
ߤߋߙߊߞߟߌߕ ߕߍ߬ߘߍ߫ ߜ߭ߙߍ߬ߞߌ߫ ߥߘߋ߬ߥߘߋ߬ߦߊ߬ߟߊ ߘߏ߫ ߟߋ߬ ߘߌ߫ ߸ ߡߍ߲ ߕߎ߲߬ ߓߘߊ߫ ߡߐ߱ ߟߎ߬ ߞߊ߬ߙߊ߲߬ ߞߎߡߦߊ ߢߌ߲߬ ߠߊ߫، ߞߏ߫:
" ߞߏ ߓߍ߯ ߦߋ߫ ߞߍ߬ߟߍ ߟߋ߬ ߞߐߝߟߌ ߘߌ߫، ߊ߬ ߣߌ߫ ߝߣߊ߫߸ ߞߍ߬ߟߍ ߟߋ߬ ߦߋ߫ ߝߋ߲ ߓߍ߯ ߛߎ߲ ߘߌ߫ ߥߟߊ߫ ߝߋ߲ ߓߍ߯ ߝߊ߬ ߘߌ߫". ߏ߬ ߘߐ߫ ߸ ߞߊ߬ߞߘߐߞߘߐ߫ ߕߌ߯ߕߌ߯ߦߟߊ ߟߎ߬ ߕߊ߫ ߞߙߐ߬ߛߌ ߘߐ߫ ߸ ߛߌ߬ߣߊ ߟߎ߬ ߕߍ߫ ߕߏߒߣߘߐ߬ ߘߌ߫ ߘߋ߬ ߸ ߊ߬ߟߎ߬ ߦߋ߫ ߓߐߒߣߘߐ߫ ߝߋ߲ ߠߎ߫ ߟߋ߬ ߘߌ߫ ߸ ߡߍ߲ ߠߎ߫ ߦߟߍ߬ߡߊ߲߬ ߠߊ߫ ߊ߬ߟߎ߬ ߢߐ߲߮ ߘߌ߫ ߞߘߊߎ߫ ߸ ߞߊ߬ ߓߍ߲߬ ߟߌ߬ߤߟߊ ߞߍߢߊ ߡߊ߬.
ߞߊ߬ߞߘߐ ߥߟߊ߫ ߕߍߡߊ߫ ߥߛߎ ߘߍ߭ ߟߎ߬ ߘߐ߫ ߸ ߛߌ߬ߣߊ ߟߎ߬ ߟߊ߫ ߞߍߞߋߟߋ߲ߘߌ ߣߴߊ߬ߟߎ߬ ߟߊ߫ ߞߍ߬ߟߍ ߡߙߌߦߊ ߕߎߣߎ߲߫ ߘߊ߫ ߖߋ߲ߎ߲߫ ߸ ߞߊ߬ߡߊߛߐ߬ߘߐ߲߬ ߌߛߊ߫ ߣߊߡߎ߲ ߠߊ߫ ߝߊ߲߬ߞߊ ߝߍ߬، ߓߊߏ߬ ߸ ߡߍ߲-ߍ-ߡߍ߲߫ ߟߐ߬ߣߍ߲߫ ߕߘߍ߬ ߛߎ߲ߞߎ߲ ߟߐ߲ߞߏ ߢߊߢߌߣߌ߲ ߡߊ߬߸ ߏ߬ ߓߍ߯ ߟߊߕߐ߲ߣߍ߲߫ ߠߋ߬ ߕߘߍ߬ ߜߘߋߜߘߋ߫.
ߡߊߣߊ߲ߞߎ߲ߕߌ߯ߦߊ ߘߍ߭ ߞߐ߯ ߕߎߡߊ߸ ߛߌ߬ߣߊ߬ߦߊ ߡߙߌߦߊ ߞߵߊ߬ ߞߐߛߊ߬ߦߌ߲߬ ߌߞߐ߫، ߡߙߌߟߊ ߘߏ߫ ߟߎ߫ ߓߍ߫ ߸ ߦߏ߫ ߣߌߞߏߟߊ߫ ߞߎߗ߭ߞߊ (ߝߊ߯ߘߐߞߍ߁߅߲) ߊ߬ ߣߌ߫ ߖ߭ߌߦߐߙߑߘߊߣߏ߫ ߓߙߎߣߏ߫ (ߝߊ߯ߘߐߞߍ߁߆߲) ߠߊ߫߸ ߏ߬ ߟߎ߫ ߞߊ߬ ߡߐ߱ ߟߎ߫ ߞߊ߬ߙߊ߲߬ ߊ߬ ߟߊ߫. ߊ߬ߟߎ߬ ߞߊ߲߫ ߞߏ߫ ߝߘߏ߬ߓߊ߬ ߡߙߌ ߦߋ߫ ߛߌ߬ߣߦߊ߬ ߞߏߟߌߞߏߟߌ ߝߟߍ߫ ߟߊ߫ ߓߊ߲ߕߊ ߥߟߊ߫ ߓߊ߲ߓߊߟߌ ߜߐ߬ߟߐ߲ ߕߋߟߋ߲ ߤߊߡߊ߲߫ ߜߍ ߣߌ߫ ߝߌ߲߭ ߠߎ߫ ߟߋ߬ ߘߌ߫، ߡߙߌߦߊ߫ ߥߙߎߞߌߣߍ߲ ߕߌ߱ ߘߌ߫ ߏ߬ ߟߎ߬ ߟߊ߫ ߞߍߞߋߟߋ߲ߘߌ ߟߊߞߙߐ߬ߛߌ߬ ߕߐߟߍ߫.
ߝߊ߯ߘߐߞߍ߁߇߲ ߣߌ߫߁߈߲ ߠߊ߫߸ ߟߐ߲ߞߏ߫ ߕߙߏ߬ߞߏ߬ߟߊ߬ߞߊ ߡߍ߲ ߠߎ߫ ߝߊ߲߬ߞߊ ߕߘߍ߬ ߞߊ߫ ߓߏ߲߬ ߸ ߏ߬ ߟߎ߬ ߞߍ߫ ߘߊ߫ ߕߌ߯ߕߌ߯ߦߊ ߟߊߣߐ߯ ߝߋ߲ ߠߋ߬ ߘߌ߫، ߊ߬ ߕߞߌߕߞߌ ߘߐ߫ ߸ ߛߌ߬ߣߊ߬ߢߐ߲߰ߡߊ ߟߎ߬ ߟߊ߫ ߞߍ߬ߟߍ. ߒ߬ߞߵߏ߬ ߓߍ߯ ߣߴߊ߬ ߕߊ߫߸ ߡߙߌߓߊ߯ ߘߙߎ߬ߞߕߐ߬ߣߍ߲ ߘߏ߫ ߟߎ߫ ߞߊ߬ ߛߌ߬ߣߊ߬ߢߐ߲߰ߡߊ ߟߎ߫ ߢߊ߬ߕߣߐ ߦߌ߬ߘߊ߬ ߘߍ߭ ߣߌ߫ ߘߐ߬ߝߐ ߘߐ߫ ߸ ߦߏ߫ ߘߌߘߋߙߏ߫ ߝߊ߬ߙߊ߲߬ߛߌ߬ ߦߋߟߋ߲ߦߟߊ ߞߵߊ߬ ߦߌ߬ߘߊ߬ ߢߊ ߡߍ߲ "ߙߊߡߏ߫ ߓߊߙߌ߲ߣߍ߲" ߘߐ߫. ߗ߭ߊ߲߭ ߗ߭ߊߞ ߙߎߛߏ߫ ߝߊ߬ߙߊ߲߬ߛߌ߫ ߦߋߟߋ߲ߧߊ ߛߎ߲ߞߎ߲ߞߊ߲ߞߋ ߝߣߊ߫ ߞߎߡߊ߫ ߘߴߊ߬ ߞߊ߲߬ "ߡߐ߱ ߟߎ߬ ߞߢߊߓߊߟߌߦߊ ߘߊߡߌ߬ߣߊ߬ ߓߋߟߋ߲ߠߊ."
ߝߊ߯ߘߐߞߍ߁߈߲ ߣߴߊ߬ ߁߉߲ ߝߊ߲߭ ߝߍ߬ ߸ ߊߟߌߡߊ߲ߘߎ߯ ߥߘߋ߬ߥߘߋ߬ߦߊ߬ߟߊ ߘߏ߫ ߟߎ߫ ߞߵߊ߬ߟߎ߬ ߢߍߛߌ߲߫ ߛߌ߬ߣߊ߬ߢߐ߲߰ߦߊ ߟߊ߫߸ ߦߏ߫ ߤߋߜ߭ߍߟ، ߞߵߏ߬ ߞߴߊ߬ ߟߊ߫ ߥߘߋ߬ߥߘߋ߬ߦߊ ߓߊߖߎ ߘߌ߫. ߊ߬ ߞߊ߲߫ ߞߏ߫ ߕߎ߬ߜߍ߬ߕߎߜߍ ߦߋ߫ ߕߏ߰ߝߏ߫ ߟߋ߬ ߘߌ߫ ߸ ߡߍ߲ ߓߐߣߍ߲߫ ߞߋߟߋ߲ߧߊ ߘߏ߫ ߘߐ߫ ߞߊ߬ ߕߊ߯ ߞߍ߫ ߛߌ߬ߣߊ߬ߢߐ߲߰ߡߊ ߟߎ߬ ߟߊ߫ ߞߋߟߋ߲ߧߊ ߘߐ߫، ߏ߬ ߘߐ߫ ߸ ߝߋ߲ ߘߌ߫ ߦߟߍ߬ߡߊ߲߫ ߞߊ߬ ߞߍ߫ ߊ߬ ߛߌ߬ߣߊ ߘߌ߫. ߒ߬ߞߵߊ߬ ߟߊ߫ ߡߙߌߞߊ߲ߞߋߦߊ ߞߏߛߐ߲߬ ߸ ߊ߬ ߞߊ߬ ߛߌ߬ߣߊ߬ߦߊ ߘߊ߲ߞߎ߲߫ ߡߙߌ߫ ߘߝߊߣߍ߲ ߕߞߌ ߦߙߌߥߊߣߍ߲ ߠߋ߬ ߘߌ߫.
߂-ߕߌ߯ߕߌ߯ߦߊ߫ ߓߎ߲ߓߎ߲ߞߊ߲ߞߋ: ߡߊߙߌߞߛߌߟߞߊ ߦߴߊ߬ ߖߌ߰ ߟߊ߫ ߦߋߙߋ߲ ߠߋ߬ ߘߌ߫ ߸ ߡߍ߲ ߞߣߐߘߐ ߟߎ߬ ߦߋ߫ ߛߌ߬ߣߊ߬ߦߊ߫ ߞߟߍ߬ߓߊ߲߬ߓߊ߬ߟߌ߬ ߤߊߓߎߕߊߦߌ ߘߌ߫.  ߛߌ߬ߣߊ߬ߦߊ ߏ߬ ߕߴߊ߬ ߟߊ߫ ߞߍߞߋߟߋ߲ߘߌߦߊ ߛߊ߬ ߟߊ߫߸ ߊ߬ ߕߴߊ߬ߟߎ߬ ߟߊ߫ ߝߘߊߢߐ߲߯ߠߓߊߟߌߦߊ ߝߣߊ߫ ߛߊ߬ ߟߊ߫. ߒ߬ߓߊ߬ ߛߎ߲ߞߎ߲ ߦߋߙߋ߲ ߠߎ߫ ߏ߱ ߸ ߘߍ߭ ߕߊ ߟߎ߫ ߏ߱ ߸ ߡߙߌ ߕߊ ߟߎ߫ ߏ߱ ߸ ߊ߬ߟߎ߬ ߓߍ߯ ߟߊߞߙߐ߬ߛߌ ߦߴߊ߬ ߦߌ߬ߘߊ߬ ߟߊ߫ ߞߏ߫ ߛߌ߬ߣߊ߬ߦߊ ߟߋ߬ ߦߴߊ߬ߟߎ߬ ߓߊߖߎ ߟߎ߬ ߣߌ߫ ߢߐ߲߯ ߕߍ߫.
ߕߎ߬ߢߊ߬ ߓߟߏ߫ ߡߊ߬߸ ߡߐ߱ ߡߍ߲ ߓߊ߯ ߝߋ߲ ߛߌ߰ߣߍ߲߬ ߖߙߌ ߡߝߍߣߍ߲߫ ߊ߬ ߢߌ߬ߡߊ ߟߊ߫߸ ߊ߬ ߕߴߛߋ߫ ߛߌ߬ߣߊ߬ߦߊ ߟߊߞߙߐ߬ߛߌ߬ ߟߊ߫ ߓߘߍߞߍ߭، ߒ߬ߞߊ߬ ߣߴߌ ߞߊ߬ ߝߋ߲ ߠߊ߫ ߕߏ߰ߝߏ ߣߴߊ߬ ߡߊߦߟߍ߬ߡߊ߲ ߣߴߊ߬ ߦߙߌߥߊߟߌ ߘߐߜߍ ߓߘߍߞߍ߭ ߸ ߌ ߘߴߊ߬ ߦߋߞߏ ߞߐߘߏ߲߬ߣߍ߲ ߠߎ߬ ߡߊߝߟߍ߫ ߦߏ߫ ߝߏߋ ߦߋ߫ ߣߌߡߊߘߐߦߊ ߘߐ߫ ߢߊ ߡߍ߲. ߛߌ߬ߣߊ߬ߦߊ ߦߋ߫ ߟߐ߲ߞߏ ߓߏߟߏ߲ ߣߴߊߘߡߊߘߋ߲ߧߊ ߞߏ ߓߍ߯ ߟߋ߬ ߘߐ߫ ߞߐߘߍ߫: ߞߛߊ߬ߓߌ߬ߦߊ (ߟߞߊ߬ߝߏ߬ߟߌ ߣߌ߫ ߖߊ߯ߛߟߌ)، ߘߐ߬ߞߏ߬ߦߊ (ߢߎߡߗߍ ߣߌ߫ ߢߎߡߍߡߛߏ)، ߖߎ߲߯ߛߊ (ߝߕߌ ߟߎ߫ ߓߌ߬ߟߊ߬ߢߐ߲߰ߘߐ ߣߌ߫ ߓߐߢߐ߲߯ߘߐ)، ߘߍ߭ ߟߐ߲ߞߏ (ߦߌߟߡߊ߫ ߞߟߍ: ߥߊߘߌߕߌ߮ ߣߌ߫ ߓߟߏߞߏߟߏ߲، ߣߊ߲߬ߝߟߏ߬ߕߌ߮ ߣߌ߫ ߘߐ߰ߕߐ، ߝߊ߲߰ߡߊ ߣߌ߫ ߝߊ߲߰ߒߕߊ߲، ߗߍ߭ ߣߌ߫ ߡߏ߬ߛߏ، ߝߎߣߎ߲ߞߋ ߣߌ߫ ߡߐ߰ߓߊ߬ߞߘߐ).
ߡߙߌߦߊ ߣߌ߫ ߊߘߡߊߘߋ߲ ߓߍ߯ ߟߐ߲ߕߊ߫ ߕߌ߯ߕߌ߯ߦߊ߫ ߛߌ߬ߣߊ߬ߦߊ ߞߎ߬ߙߎ߲߬ߘߎ ߟߎ߫ ߟߋ߬ ߘߐ߫: ߦߟߌ ߟߎ߬ ߞߍߓߊߟߌߦߊ ߞߋߟߋ߲߫ ߘߌ߫، ߦߟߌߦߊ ߟߎ߬ ߟߊ߫ ߝߐߢߐ߲߯ߞߐ، ߞߏ߫ ߞߎߘߊ ߣߌ߫ ߞߏ߫ ߞߘߐ...ߕߌ߯ߕߌ߯ߦߊ ߘߐߡߙߌ ߦߙߌߥߊߟߌ ߦߋ߫ ߞߋ߬ߟߋ߲߬ߧߊ ߣߌ߫ ߛߌ߬ߣߦߊ߬ ߞߟߍ ߟߋ߬ ߘߌ߫، ߏ߬ ߝߣߊ߫ ߞߐߘߏ߲߬ߣߍ߲߫ ߠߋ߬ ߛߎ߲ߟߐ߲ ߘߐ߬ߡߙߌ ߟߊ߫ ߔߏ߲߫߹ 
ߝ߭ߑߟߊߘߡߌߙ ߟߋߣߌߣ ߸ ߌ߬ߙߌ߬ߛߌ߫ ߥߘߋ߬ߥߘߋ߬ߦߊ߬ߟߊ߫ ߥߎ߬ߦߊ߲߬ߞߟߌ߬ߟߊ߬ ߥߣߊ ߘߏ߫ ߟߋ߬، ߊ߬ߟߋ ߟߋ߬ ߞߊ߬ ߞߎߡߊ ߏ߬ ߞߘߐߞߍ߬ߙߍ߲߬ߘߍ߬ ߝߋߝߋߝߋ߫، ߓߊߏ߬ ߸ ߛߎߟߐ߲ ߥߟߊ߫ ߖߊ߯ߓߊߞߐ ߝߊ߲߬ߞߊ ߦߋ߫ ߡߊ߰ߙߌ߬ ߞߏ ߟߋ߬ ߘߌ߫. ߛߎ߲ߟߐ߲ߠߊ ߟߎ߬ ߘߏ߲߬ ߞߏ߫ ߡߊ߰ߙߌ ߟߋ߬ ߓߎ߲ߓߎ߲ ߠߊ߫ ߕߏ߰ߝߏ߬ ߝߊ߲ߞߊ ߘߌ߫ ߛߎߋ߯. ߊ߬ߟߎ߬ ߕߌ߯ߕߌ߯ߦߟߊ߫ ߓߎ߲ߓߎ߲ߞߊ߲ߞߋ ߟߎ߬ ߘߏ߲߬ ߡߙߌ ߟߋ߬ ߸ ߞߏ߫ ߦߙߌߥߊߟߌ ߦߋ߫ ߛߌ߬ߣߦߊ߬ ߞߟߍ ߟߋ߬ ߘߌ߫.
߃-ߓߎ߲ߓߎ߲ߞߊ߲ߞߋߦߊ ߘߝߐ߬ߟߊ߬ߞߊ ߥߟߊ߫ ߓߎ߲ߓߎ߲ߞߊ߲ߞߋߦߊ ߘߝߐ߬ߟߊ߬ߡߊ ߤߊߡߊ߲߫ ߘߐ߬ߝߐ ߓߎ߲ߓߎ߲ߞߊ߲ߞߋߦߊ:
ߞߊ߬ߦߌ߯ ߞߘߐ߬ߡߊ߲߫߸ ߡߐ߱ ߟߐ߬ߘߎ߮ ߛߐ߬ߘߐ߲߬ ߢߊ ߘߍ߭ ߘߐ߫ ߊ߬ ߣߌ߫ ߘߍ߭ ߦߙߌߥߊ߫ ߢߊ ߣߴߊ߬ ߘߏ߲߬ߖߟߎ߬ߡߊ߬ ߢߊ ߢߊߢߌߣߌ߲߫ ߘߊ߫ ߟߐ߲ߞߏߟߊ߲ߘߌ߫ ߛߌߦߊߡߊ߲߫ ߠߋ߬ ߓߟߏ߫، ߘߍ߭ ߘߏ߲߬ߖߟߎ߬ߡߊ ߦߋ߫ ߞߍߒߖߘߍ߬ߡߊ ߟߋ߬ ߘߌ߫ ߥߟߊ߫ ߓߍ߲߬ߒߛߋ߲߬ߡߊ ߤߊߡߊ߲߫ ߞߎ߲߬ ߜߘߍ߫ ߘߏ߲߰ߣߍ߲ ߠߎ߬ ߦߴߊ߬ ߟߊ߫؟ ߘߏ߲߬ߖߟߎ߬ߡߊ߬ߟߌ ߏ߬ ߘߌ߫ ߛߋ߫ ߡߊߝߊ߬ߟߋ߲߬ ߠߊ߫ ߓߊ߬ ߥߟߊ߫ ߓߍ߯ ߘߌ߫ ߛߋ߫ ߕߏ߫ ߟߊ߫ ߏ߬ ߞߐ߫؟ ߛߋߓߊ߯ߦߊ ߛߎ߯ߦߊ ߖߏ߲߫ ߘߌ߫ ߛߋ߫ ߡߐ߱ ߞߋ߲߬ߥߟߎ߬ ߥߙߍ ߟߎ߬ ߟߊ߫ ߞߌߢߍ߲ߘߐߕߍ߮ ߟߊߢߌ߬ߡߦߊ߬ ߟߊ߫߸ ߡߍ߲ ߠߎ߬ ߓߘߊ߫ ߛߋ߰ߘߐ߬ߞߍ߬ ߛߌߦߊߡߊ߲߫ ߞߍ߫ ߛߋߕߌ߯ ߕߜߋ ߟߎ߬ ߟߊ߫ ߘߐ߬ߛߏ߬ߘߏ߲߬ߜߊ߬ߟߌ߬ ߞߘߊߎ ߘߐ߫؟ ߤߙߊ ߣߌ߫ ߞߊ߲ߠߊߓߌߟߊ ߓߴߛߋ߫ ߞߍ߫ ߟߊ߫ ߓߍ߯ ߡߊ߬ ߛߎߋߦߊ ߘߌ߫ ߓߊ߬؟ ߣߴߏ߬ ߘߌ߫ ߛߋ߫ ߞߍ߫ ߟߊ߫߸ ߏ߬ ߞߍߕߐ߫ ߢߊ߫ ߢߌ߬ߡߊ߲߫ ߠߋ߬ ߡߊ߬؟ ߖߍߣߍ߲ ߝߣߊ߫ ߞߍߕߐ߫ ߏ߬ ߢߍߓߊ߮ ߘߌ߫؟ ߡߐ߰ߦߊ ߦߋ߫ ߕߎ߬ߜߍ߬ߕߎ߬ߜߍ߬ ߟߊ߫ ߛߌߟߊ ߢߌ߬ߡߊ߲߫ ߠߋ߬ ߞߊ߲߬؟ ߢߍߕߊ߮ ߣߌ߫ ߥߙߎߞߌ ߛߌߟߊ ߓߊ߰ ߕߏߒߣߐ߬ߘߐ ߣߌ߫ ߡߊ߬ߖߌ߰ߟߌ ߛߌߟߊ؟
ߡߙߌߓߊ߯ ߛߌߦߊߡߊ߲߫ ߞߵߊ߬ߟߎ߬ ߡߙߌ ߢߌ߲߬ ߠߎ߫ ߖߋ߬ߓߌ ߘߐ߫، ߖߋ߬ߓߌ߬ ߛߌߦߊߡߊ߲߫ ߠߊ߫ ߛߎߋߒߕߊ߲ߧߊ ߦߌ߬ߘߊ߬ ߘߊ߫ ߟߋ߬ ߡߙߌߓߊ߯ ߜߘߍ ߟߎ߬ ߓߟߏ߫ ߥߟߊ߫ ߘߐ߬ߝߐ ߕߎ߬ߜߍ߬ߕߎߜߍ ߖߍ߬ߘߍ ߓߟߏ߫، ߏ߬ ߓߍ߯ ߖߎ߭ ߦߋ߫ ߘߍ߭ ߦߋߙߋ߲ ߠߎ߬ ߟߊ߫ ߢߊߞߍ ߟߋ߬ ߘߐ߫ ߞߊ߬ ߕߊ߬ߡߌ߲߬ ߛߎ߲ߞߎ߲߫ ߦߋߙߋ߲ ߠߎ߫ ߞߊ߲߬ ߞߛߐߞߛߐ߫، ߞߊ߬ߕߎ߲߯ ߸ ߛߎ߲ߞߎ߲ ߦߋߙߋ߲ ߛߌ߲߬ߝߏ߲߬ߧߊ߬ ߗߏ߮ ߞߙߐ߬ߛߌ߬ ߘߌߡߊ߲ߓߊ ߟߋ߬، ߏ߬ ߟߋ߬ ߦߴߊ߬ ߝߊ߰ߡߎ߲ ߣߐ߰ߦߊ߬ ߟߊ߫ ߕߐߟߍ߫. ߟߐ߲ߞߏߕߌ߮ ߡߍ߲ ߦߴߊ߬ ߝߍ߬ ߞߊ߬ ߛߊ߲ߖߌ ߞߙߐ߬ߛߌ߬ ߥߊ߯ߕߌ ߓߍ߯ ߟߊ߫߸ ߊ߬ ߘߌ߫ ߛߴߊ߬ ߞߐߛߊ߬ߦߌ߲߬ ߠߴߊ߬ ߡߊ߬ ߛߋ߲߬ߢߊ߬ ߦߙߌߞߊ߫، ߒ߬ߞߊ߬߸ ߏ߬ ߛߎ߮ ߞߙߐ߬ߛߌ߬ ߜߏߡߊ߲߫ ߘߍ߭ ߘߐ߫ ߘߋ߬، ߓߊߏ߬߸ ߞߏ ߓߊ߯ ߌ ߘߊ߲߬ ߛߋ߲߬ߢߊ߬ ߞߋߟߋ߲߫ ߔߋ߫ ߘߍ߭ ߘߐ߫ ߸ ߤߊߓߎߕߊߦߌ ߟߴߏ߬ ߘߌ߫ ߛߍߣߍ߲߬ ߞߘߊߎ߫. ߡߌ߬ߛߊ߬ߟߌ߬ ߘߐ߫ ߸ ߘߍ߭ ߞߊ߬ߙߊ߲߬ߠߊ ߕߍ߫ ߛߴߊ߬ ߝߐ߫ ߟߊ߫ ߞߢߐߡߊߟߐߟߊ ߟߎ߫ ߡߊ߬ ߘߋ߬ ߞߏ߫ ߊ߬ߟߎ߬ ߦߋ߫ ߕߏߟߏ߲ ߝߊ߲߭ ߘߏ߫ ߟߊߛߊ߬ߦߌ߲߬ ߸ ߓߊ ߞߴߊ߬ߟߋ߬ ߡߴߏ߬ ߢߊߦߋ߫، ߣߌ߫ ߡߍ߲ ߘߏ߲߬ ߞߵߏ߬ ߝߐ߫ ߸ ߛߎߋ߯߸ߏ߬ ߘߌ߫ ߘߊ߲ߞߎ߲߫ ߝߊ߬ߕߐ ߘߌ߫ ߟߋ߬ ߘߍ߯.
ߛߎ߲ߞߎ߲ ߘߏ߲߬ ߘߐ߫ ߸ ߊ߱ ߡߐ߱ ߣߌ߫ ߝߋ߲߫ ߜߘߍ ߟߋ߬ ߕߍ߫ ߸ ߡߍ߲ ߦߋ߫ ߦߋ߲߬ ߤߟߴߊ߬ ߡߊ߫ ߡߐ߰ ߘߌߦߊ߫߸ ߊ߬ ߘߏ߲߬ ߦߴߊ߬ ߖߍ߬ߘߍߡߊ߬ ߟߋ߬ ߛߎ߲ߞߎ߲ ߘߐ߫. ߏ߬ ߞߏߛߐ߲߬ ߸ ߌ ߡߊ߬ߞߏ ߓߊ߯ ߛߋ߫ ߡߍ߲ ߡߊ߬ ߞߏߕߊ߲߫߸ ߌ ߘߴߏ ߞߊ߬ߙߊ߲߬ ߓߘߍߓߘߍߞߍ߭.
ߘߍ߭ ߘߐ߬ߝߐ ߘߐ߫ ߸ ߡߐ߰ ߟߎ߫ ߟߋ߬ ߦߋ߫ ߟߊ߫߸ ߡߍ߲ ߦߋ߫ ߝߋ߲ ߘߏ߫ ߜߍ߲߫ ߠߊ߫ ߞߵߊ߬ ߛߐ߬ߘߐ߲߬ ߦߟߌ ߣߌ߫ ߞߌ߬ߛߍ߬ߦߊ ߣߌ߫ ߞߟߊߓߎ ߘߐ߫. ߢߊߝߐߟߌ ߣߌ߲߬ ߕߍ߫ ߘߏ߫ ߜߘߍ߫ ߢߊߢߌߣߌ߲߫ ߠߊ߫ ߝߏ߫ ߘߊ߬ߟߎ ߡߍ߲ ߦߋ߫ ߊߘߡߊߘߋ߲߫ ߣߌߞߎߣߎ߲ߣߍ߲߫ ߞߟߊߓߎߡߊ ߟߎ߫ ߛߣߐ߬ߡߍ ߘߐ߫ ߸ ߞߵߏ߬ ߟߐ߲߫ ߗߐ߫، ߏ߬ ߓߊ߯ ߞߍ߫ ߸ ߊ߬ ߕߊ߫ ߞߍߕߊ ߟߎ߫ ߘߊ߬ߟߎ ߓߘߊ߫ ߟߐ߲߫.
ߓߎ߲ߓߎ߲ߞߊ߲ߞߋߦߊ ߘߝߐ߬ߟߊ߬ߞߊ ߘߐ߫ ߸ ߣߌߕߌߙߌ߲߫ ߢߊߝߐߟߌ ߡߍ߲ ߕߘߍ߬ ߘߏ߬ߣߌ߲߬ߓߊ ߘߌ߫ ߡߊߙߌߞߛ ߢߍ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߬ ߓߟߏ߫ ߸ ߏ߬ ߕߍ߫ ߛߥߊ߬ߓߊ߫ ߘߌ߫ ߘߋ߬. ߛߐ߬ߛߐ߬ߟߌ߬ ߛߌ߫ ߡߊ߫ ߞߴߊ߬ ߡߊ߬ ߞߏ߫ ߡߐ߱ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߣߴߊ߬ ߕߊ߫ ߞߏ߫ ߞߍߕߊ ߣߌ߫ ߞߏ߫ ߜߍ߲ߕߊ ߟߋ߬، ߒ߬ߞߊ߬ ߢߌ߬ߣߌ߲߬ߞߊ߬ߟߌ ߘߏ߫ ߞߊ߫ ߞߊ߲߫ ߞߊ߬ ߞߍ߫ ߦߋ߲߬ ߸ ߡߎ߲߬ ߘߐ߫ ߓߍ߯ ߣߴߊ߬ ߕߊ߫ ߣߊ߬ߕߊ ߟߋ߬؟ ߡߎ߲߬ ߘߐ߫ ߘߏ߫ ߜߘߍ߫ ߕߍ߫؟ ߘߐ߬ߝߐ ߞߏ߬ߣߌ߲ ߦߴߊ߬ ߦߌ߬ߘߊ߬ ߟߊ߫ ߞߏ߫ ߡߐ߱ ߟߎ߫ ߣߊ߬ߕߊ ߡߊ߫ ߞߍ߫ ߞߋߟߋ߲߫ ߘߌ߫، ߒ߬ߓߊ߬߸ ߊ߬ߟߎ߬ ߕߊ߫ ߞߍߕߊ ߟߎ߬ ߞߍ߫ ߘߊ߫ ߜߐ߬ߛߐ߲߬ߞߐ߬ ߛߌߦߊߡߊ߲߫ ߠߋ߬ ߘߌ߫. ߞߍ߬ߟߍ ߞߐߝߟߌ߫ ߟߊߓߊ߲ ߥߟߊ߫ ߘߐ߬ߝߐ ߖߊ߲߬ߖߏ߲ ߦߋ߫ ߞߍ߫ ߟߊ߫ ߞߏ߫ ߟߋ߬ ߘߌ߫ ߸ ߡߍ߲ ߕߊ߬ߡߌ߲߬ߣߍ߲߫ ߊ߬ ߕߘߍ߬ߒ߬ߘߐ߬ߓߊ߯ ߢߣߊߓߊ߮ ߟߎ߬ ߕߊ ߞߊ߲߬ ߞߏߛߓߍ߫: ߝߊ߬ߙߊ߲߬ߛߌ߫ ߥߟߊߞߌߦߓߊ (߁߇߈߉-߁߇߉߄) ߣߌ߫ ߖߌ߬ߣߍ߫ ߥߎ߬ߦߊ߲߬ߞߌ߬ߓߊ (߁߉߅߈-߁߉߈߄) ߦߴߏ߬ ߡߌ߬ߛߊ߬ߟߌ ߘߏ߫ ߟߋ߬ ߘߌ߫.
ߞߊߙߟ ߡߊߙߑߞߛ ߣߌ߫ ߕߐ߭ ߟߎ߬ ߕߊ߫ ߢߊ߬ߝߐ߬ߟߌ ߡߊ߫ ߕߊ߯ ߝߊ߲߬ ߞߋߟߋ߲߫ ߝߍ߬ ߸ ߞߵߏ߬ ߞߎ߲߭ ߞߍ߫ ߥߎ߬ߦߊ߲߬ߞߌ߬ߟߌ ߘߌ߫ ߸ ߊ߬ ߕߋ߬ߟߋ ߓߍ߲߬ ߘߊ߫ ߓߎ߲ߓߎ߲ߞߊ߲ߞߋߦߊ ߛߍ߲ߓߍߒߕߋߦߊ ߟߋ߬ ߡߊ߬ ߋߙߐߔߎ߬ ߜߙߋ ߞߊ߲߬. ߊ߬ ߞߊ߬ ߓߎ߲ߓߎ߲ߞߊ߲ߞߋߦߊ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߣߌ߫ ߦߌߟߡߊߦߊ߫ ߞߟߍ ߣߌ߫ ߕߍ߯ߜߍ ߟߎ߬ ߞߍߢߊ ߝߛߊ߬ߙߌ߫ ߖߊ߬ߡߊ ߢߍ߫. ߟߌ߬ߤߟߊ ߏ߬ ߟߎ߫ ߟߋ߬ ߣߐ߬ ߊ߬ ߞߍ߫ ߟߊ߫߸ ߡߊߙߑߞߛ ߣߌ߫ ߍ߲ߜ߭ߍߟߛ ߞߊ߬ ߝߊ߲߬ߞߊ ߘߌ߫ ߕߌ߯ߕߌ߯ߦߊ ߓߎ߲ߓߎ߲ߞߊ߲ߞߋ ߡߊ߬߸ ߞߵߊ߬ ߟߐ߬ ߘߍ߭ ߣߌ߫ ߘߐ߬ߝߐ ߞߊ߬ߙߊ߲߬ ߠߊ߫. ߊ߬ߟߎ߫ ߞߊ߬ ߝߘߏ߬ߓߊ߬ ߞߎߙߎ߲ߘߎ ߟߎ߬ ߣߌ߫ ߘߍ߭ ߕߎ߬ߜߍ߬ߕߎ߬ߜߍ߬ ߢߊ ߟߐ߲ߞߏ ߛߌ߲ߘߌ߫ ߸ ߣߊ߬ߟߌ߬ߡߎ߲߬ ߓߎ߲ߓߎ߲ߞߊ߲ߞߋߦߊ ߘߝߐ߬ߟߊ߬ߞߊ ߘߐ߬ߡߙߌ ߘߐ߬ߝߐ ߘߌ߫.
ߘߐ߬ߝߐ ߓߎ߲ߓߎ߲ߞߊ߲ߞߋߦߊ ߕߍ߫ ߘߏ߫ ߜߘߍ߫ ߘߌ߫ ߘߋ߬ ߸ ߝߏ߫ ߞߵߊ߬ ߓߛߌ߬ߞߌ߫ ߟߋ߬ ߞߏ߫ ߘߐ߬ߝߐ ߦߋ߫ ߘߍ߭ ߘߊߞߎ߲ ߠߎ߬ ߡߊߝߊ߬ߟߋ߲ ߠߋ߬ ߘߌ߫ ߸ ߡߍ߲ ߡߊ߫ ߘߍ߲߫ ߡߊ߰ߙߌ߬ ߞߏ ߛߎ߯-ߎ-ߛߎ߯ ߟߊ߫߸ ߝߏ߫ ߊߘߡߊߘߋ߲ ߠߎ߫ ߖߍ߬ߘߍ ߞߍߥߊߟߌ ߟߎ߬. ߡߐ߱ ߟߊ߫ ߞߏ ߓߍ߯ ߟߊߘߍ߬ߣߍ߲ ߦߴߊ߬ ߖߍ߬ߘߍ ߟߋ߬ ߓߟߏ߫ ߞߐߘߍ߫، ߡߊ߰ߙߌ߬ ߛߌ߫ ߕߍ߫ ߞߌߢߍ߲߫ ߣߴߊ߬ ߞߣߐߝߋ߲ ߠߎ߬ ߘߏ߲߬ߖߟߎ߬ߡߊ߬ ߟߊ߫. ߓߎ߲ߓߎ߲ߞߊ߲ߞߋߦߊ ߘߝߐ߬ߟߊ߬ߞߊ ߞߎ߬ߙߎ߲߬ߘߎ ߓߊߖߎ ߦߋ߫ ߡߊߙߌߞߛ ߟߊ߫ ߞߎߡߦߊ߫ ߛߘߊߡߓߊ ߣߌ߲߬ ߠߋ߬ ߘߌ߫:
 "ߡߐ߱ ߟߎ߫ ߥߍ߬ߣߍ ߕߴߊ߬ߟߎ߬ ߟߊ߫ ߓߍߓߊ߯ߦߊ ߦߌ߬ߘߊ߬ ߟߊ߫ ߘߋ߬، ߒ߬ߞߊ߬ ߛߎߋ߯ ߸ ߡߐ߱ ߟߎ߬ ߟߊ߫ ߓߍߓߊ߯ߦߊ ߘߍ߭ ߘߐ߫߸ ߏ߬ ߟߴߊ߬ߟߎ߫ ߥߍ߬ߣߍ ߦߌ߬ߘߊ߬ ߟߊ߫ ߔߊߞߌߛߊ߫".
 ߊ߬ ߝߐ߫ ߢߊ߫ ߜߘߍ߫ ߘߐ߫ ߸ ߘߍ߭ ߞߍ߫ ߘߊ߫ ߏ߱ ߸ ߛߎ߲ߞߎ߲ ߏ߱ ߸ ߓߎ߲ߓߎ߲߫ ߢߣߊߡߦߊ ߏ߱ ߸ ߓߎ߲ߓߎ߲ ߠߋ߬ ߞߊ߫ ߞߘߐ߬ ߦߟߌ ߣߌ߫ ߡߙߌ ߘߌ߫.
ߕߞߌ ߓߟߏ߫ ߡߊ߬߸ ߡߐ߱ ߞߎ߲߬ߞߋߟߋ߲ ߠߎ߫ ߥߍ߬ߣߍ ߞߏ߫ ߕߍ߫ ߘߋ߬ ߸ ߞߙߎߝߊ ߥߟߊ߫ ߞߙߎߓߊ ߟߎ߫ ߟߋ߬ ߟߊ߫ ߓߍߓߊ߯ߦߊ ߞߏ߫ ߦߋ߫ ߸ ߦߏ߫ ߦߌߟߡߊ ߟߎ߬ ߣߌ߫ ߘߍ߭ ߝߣߍ߬ߝߣߍ ߟߎ߬ ߣߌ߫ ߘߍ߭ ߥߍ߬ߣߍ.
ߡߊߙߌߞߛߌߞߊ߲ߞߋߦߊ ߘߐ߫ ߸ ߘߍ߭ ߥߍ߬ߣߍ ߛߏ߯ߙߏߣߍ߲߫ ߓߘߍ߬ߓߘߍ߬ߟߌ ߣߌ߫ ߤߊߞߍ߫ ߦߟߌߦߊ ߟߎ߬ ߣߌ߫ ߘߍ߭ ߣߊߡߎ߲ ߣߴߊ߬ ߥߘߋ߬ߥߘߋ߬ߦߊ ߣߴߊ߬ ߖߏ߯ߦߊߟߌ ߓߍ߯ ߟߊߘߍ߬ߣߍ߲ ߠߋ߬ ߘߌ߫ ߞߐߘߍ߫، ߊ߬ ߓߊߖߎ ߘߏ߫ ߟߋ߬ ߟߐ߲ߞߏ ߣߌ߫ ߘߍ߭ ߣߌߕߌߙߌ߲ ߘߌ߫ ߣߊߟߌ߬ߡߎ߲߫ ߝߘߏ߬ߓߊ߬ ߖߛߎ ߣߌ߫ ߡߙߌ ߞߍߗߏ߮ ߣߌ߫ ߣߊߡߎ߲ ߠߎ߬ ߘߌ߫... ߘߍ߭ ߓߍߓߊ߮ ߝߣߊ߫ ߦߋ߫ ߘߍ߭ ߞߣߐ߫ ߸ ߢߣߊߡߦߊ߫ ߓߎ߲ߓߎ߲ ߢߊ߯ߡߌ߲ߣߍ߲߫ ߣߌ߫ ߛߌ߬ߣߊ߬ߦߊ ߝߣߊ߫ ߦߴߊ߬ ߘߐ߫.
ߘߐ߬ߝߐ ߓߎ߲ߓߎ߲ߞߊ߲ߞߋߦߊ ߘߐ߫ ߸ ߓߎ߲ߓߎ߲ ߠߋ߬ ߘߍ߭ ߖߙߎߡߎ߲ ߓߍ߯ ߦߌ߬ߘߊ߬ ߟߊ߫، ߊ߬ ߘߏ߲߬ߖߟߎ߬ߡߊ߬ ߢߊ߸ ߊ߬ ߡߙߌ ߟߎ߬ ߸ ߊ߬ ߘߋ߬ߙߌ߬ߘߊ ߟߎ߬.
ߒ ߓߊߘߋ߲ ߠߎ߬ ߸ ߊߟߎ߫ ߦߴߊ߬ ߟߐ߲߫ ߞߏ߫ ߘߐ߬ߝߐ ߓߎ߲ߓߎ߲ߞߊ߲ߞߋߦߊ ߦߋ߫ ߞߏ ߟߎ߫ ߟߐ߬ߛߋ߲ ߞߍ߫ ߟߊ߫ ߟߊ߬ߥߟߏ߬ߟߌ߬ ߢߊ ߟߋ߬ ߘߌ߫، ߏ߬ ߟߋ߬ ߕߐ߬ߝߍ߬ߦߊ߬ߕߐ߫ ߒ ߓߟߏ߫ ߦߊ߲߬ ߛߌߛߍ߲߬-ߛߌߛߍ߲߬:
ߟߊ߬ߥߟߏ߬ߟߌ߬ ߢߊ: ߏ߬ ߦߋ߫ ߟߊ߬ߥߟߏ߬ߟߌ߬ ߝߊ߲ߞߊ ߣߌ߫ ߟߊ߬ߥߟߏ߬ߟߌ ߕߍߓߊ߯ߦߊ ߟߎ߬ ߟߊ߫ ߘߏ߲߬ߢߐ߲߰ߘߐ ߟߎ߫ ߟߋ߬ ߘߌ߫ ߞߋߟߋ߲ߘߌ߫.
ߟߊ߬ߥߟߏ߬ߟߌ߬ ߝߊ߲ߞߊ: ߘߍ߭ ߘߐ߫ ߞߌߢߍ߲߫ ߘߐߕߍ߮ ߓߎ߲ߓߎ߲ߡߊ ߦߋ߫ ߊߘߡߊߘߋ߲ ߠߊ߫ ߓߊ߯ߙߊ ߟߋ߬ ߝߟߐ߫ ߘߌ߫، ߓߊ߯ߙߊ ߘߏ߲߬ ߥߟߏߒߘߐ ߦߋ߫ ߝߋ߲ ߠߎ߬ ߣߌ߫ ߖߐ߯ߙߊ߲ ߠߎ߫ ߟߋ߬ ߘߌ߫، ߏ߬ ߟߎ߫ ߘߏ߲߬ ߓߐ߲߯ߕߍ߫ ߸ ߊߘߡߊߘߋ߲ ߕߴߛߋ߫ ߓߊߟߏ߫ ߟߊ߫ (ߛߎ߬ߡߊ߲، ߝߊ߰ߣߌ߲، ߓߏ߲، ߊ߬ ߣߌ߫...). ߓߊ߯ߙߊ ߘߏ߲߬ ߦߋ߫ ߛߋ߲ߛߋߘߋ߲ ߠߋ߬ ߘߌ߫ ߛߎ߲ߞߎ߲ ߘߐ߫ ߝߏ߫ ߤߌ߲߯߹ ߘߍ߭ ߓߐߞߎ߲ ߠߊ߫ ߓߍߓߊ߯ߦߊ ߟߋ߬ ߓߊ߯ߙߊ ߘߌ߫. ߍ߲ߜ߭ߍߟߛ ߞߊ߲߫ ߏ߬ ߟߋ ߡߊ߬ ߞߏ߫:
"ߦߊ߬ߣߌ߫ ߡߐ߱ ߗߋ ߦߋ߫ ߞߍ߫ ߓߘߍ߬ߓߘߍ߬ߟߌ ߣߌ߫ ߟߐ߲ߞߏ ߣߌ߫ ߞߎ߬ߛߊ߲߬ߧߊ ߣߌ߫ ߣߊߡߎ߲ ߘߌ߫ ߸ ߊ߬ ߞߊ߫ ߞߊ߲߫ ߞߊ߬ ߛߐ߰ ߘߊߥߎ߲ߠߌ߲ ߣߌ߫ ߖߌ߫ ߡߌ߲ ߣߌ߫ ߡߊߗߍ߫ ߦߌߟߊ ߣߌ߫ ߝߊߘߌߦߊߓߐ߫ ߞߏ ߟߋ߬ ߝߟߐ ߡߊ߬». ߡߊ߲߬ߘߋ߲߫ ߛߊ߲߬ߘߊ ߘߏ߲߬ ߞߊ߲߫ ߏ߬ ߟߋ ߡߊ߬ ߞߏ߫ "ߌ ߓߊ߯ ߊ߬ ߡߍ߲߫ ߒ ߕߐ߯ ߘߐ߲߬ߠߊ߬ߓߊ߫߸ ߌ ߝߊߣߍ߲߫ ߠߋ߬"، ߥߟߊ߫ ߞߏ߫ "ߓߐ߬ߘߐ ߘߐߞߏߟߏ߲ ߕߴߊ߬ ߟߐ߬ ߟߊ߫ ߝߋߎ߫".
ߟߊ߬ߥߟߏ߬ߟߌ ߘߐ߫ ߸ ߡߐ߱ ߝߏ߲߬ߝߏ߲ ߠߋ߬ ߓߌ߬ߟߊ߬ ߟߊ߫ ߓߐ߰ߝߍ ߞߊ߲߬ ߓߊ߯ߙߊ߫ ߕߎߡߊ، ߓߊߏ߬ ߸ ߓߊ߯ߙߊ ߕߍ߫ ߢߊ߬ ߖߐ߯ߙߊ߲ ߣߌ߫ ߓߊ߯ߙߊߟߊ߲ ߠߎ߬ ߞߐ߫، ߏ߬ ߟߎ߬ ߦߋ߫ ߟߊߢߌ߬ߡߦߊ߬ ߟߊ߫ ߞߵߊ߬ߟߎ߬ ߟߊߞߎߘߦߊ߫߸ ߞߵߊ߬ ߓߍ߲߬ ߕߎ߬ߜߍ߬ߕߎߜߍ ߛߋ߲߬ߞߊ߲ ߡߊ߬. ߒ߬ߞߊ߬ ߓߊ߯ߙߊ߫ ߖߐ߯ߙߊ߲ ߕߍ߫ ߟߊߓߊ߯ߙߊ߫ ߟߴߊ߬ ߖߍ߬ߘߍ ߡߊ߬ ߕߋ߲߬ ߘߋ߬، ߛߊ߲߬ߘߊ ߞߊ߲߫ ߏ߬ ߟߋ߬ ߡߊ߬ ߞߏ߫:
 "ߕߍ߲ ߘߌ߫ ߘߏ߬ߣߌ߲ ߕߊ߬߸ ߞߏ߬ߣߌ߲߬ ߊ߬ ߕߴߊ߬ ߕߊ߯ߡߊ߫ ߟߊ߫ ߘߋ߬".
 ߒ߬ߓߊ߬߸ ߟߊ߬ߥߟߏ߬ߟߌ߬ ߖߐ߯ߙߊ߲ ߠߎ߬ ߕߍ߫ ߟߊߕߊ߯ߡߊ߫ ߟߴߊ߬ ߖߍ߬ߘߍ ߡߊ߬ ߝߋߎ߫. ߟߊ߬ߥߟߏ߬ߟߌ ߘߐ߫ ߸ ߟߐ߬ߘߎ߮ ߓߏ߲߬ߓߊ ߦߋ߫ ߡߐ߱ ߟߋ߬ ߕߊ߫ ߘߌ߫، ߓߊ ߡߐ߱ ߟߋ߬ ߦߋ߫ ߖߐ߯ߙߊ߲ ߠߎ߬ ߘߐߓߍ߲߬ ߠߊ߫߸ ߞߊ߬ ߓߊ߯ߙߊ߫ ߊ߬ߟߎ߬ ߟߊ߫، ߏ߬ ߞߎ߲߭ ߦߋ߫ ߓߊ߯ߙߊ߫ ߖߏ߮ ߣߌ߫ ߓߊ߯ߙߊ߫ ߓߟߏߦߊ߫ ߛߐ߬ߘߐ߲߬ߣߍ߲ ߠߎ߬ ߟߋ߬ ߘߌ߫. ߞߎߡߊ߫ ߟߊߛߎߘߎ߲ߧߊ߫ ߘߐ߫ ߸ ߌ ߓߴߊ߬ ߡߍ߲߫ ߞߏ߫ ߟߊ߬ߥߟߏ߬ߟߌ߬ ߝߊ߲ߞߊ߸ ߞߏ߫ ߛߊ߬ߓߊ ߢߌ߲߬ ߠߎ߫ ߟߋ߬ ߞߏ߫ ߦߋ߫:
ߛߋ ߡߍ߲ ߠߎ߬ ߦߋ߫ ߡߐ߱ ߢߍ߫ ߞߊ߬ ߟߊ߬ߥߟߏ߬ߟߌ ߞߍ߫.
ߓߊ߯ߙߊ߫ ߡߎߙߊ߲ ߛߘߊ߫ ߘߐ߫ ߸ ߡߐ߱ ߦߋ߫ ߝߋ߲ ߠߎ߬ ߘߐߓߍ߲߬ ߠߊ߫ ߞߵߊ߬ߟߎ߬ ߟߊߥߟߏ߫.
ߊ߬ ߣߌ߫ ߡߐ߱ ߖߍ߬ߘߍ ߦߟߌ ߣߴߊ߬ ߝߊ߲߬ߞߊ ߣߴߊ߬ ߓߟߏߦߊ ߓߍ߯ ߟߊߘߍ߬ߣߍ߲.
ߏ߬ ߓߍ߯ ߣߴߊ߬ ߕߊ߫߸ ߓߎ߲ߓߎ߲ ߠߊ߫ ߢߣߊߡߦߊ ߘߊ߲߬ ߕߍ߫ ߟߊ߬ߥߟߏ߬ߟߌ߬ ߝߊ߲ߞߊ ߞߋߟߋ߲߫ ߘߌ߫ ߘߋ߬.
ߟߊ߬ߥߟߏ߬ߟߌ ߕߍߓߊ߯ߦߊ ߟߎ߬: ߟߊ߬ߥߟߏ߬ߟߌ ߕߍ߫ ߡߐ߰ ߞߋߟߋ߲߫ ߞߎ߲߬ߞߊ߲߬ ߞߏ߫ ߘߌ߫، ߊ߬ ߟߌ߬ߤߟߊ ߟߋ߬ ߦߋ߫ ߘߍ߬ߟߊ߬ߞߊ ߘߌ߫ ߥߊ߯ߕߌ ߓߍ߯ ߟߊ߫. ߝߋ߲߫ ߓߎ߲ߓߎ߲ߡߊ ߟߎ߬ ߟߊߥߟߏ ߘߐ߫ ߸ ߊ߬ ߘߌߦߊ߫ ߘߊ߫ ߡߐ߰ ߢߍ߫ ߥߟߴߊ߬ ߜߏߦߊ߫ ߘߊ߫ ߡߐ߰ ߢߍ߫ ߸ ߓߌ߬ߟߊ߬ߢߐ߲߰ߡߊ ߘߌ߫ ߘߏ߲߬ ߊ߬ ߣߴߊ߬ ߓߊ߯ߙߊߢߐ߲߮ ߣߴߊ߬ ߞߏߟߊߘߍߢߐ߲߮ ߠߎ߬ ߕߍ߫، ߡߐ߱ ߟߎ߫ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߕߊ߫ ߥߊߟߌ ߘߌ߫ ߞߍ߫ ߘߍ߭ ߓߊ߯ߙߊ߫ ߘߌ߲ߞߌߙߊ ߘߏ߫ ߘߌ߫. ߒ߬ߞߊ߬ ߕߍߓߊ߯ߦߊ ߡߍ߲ ߠߎ߬ ߦߋ߫ ߘߏ߲߬ ߠߊ߫ ߓߊ߯ߙߟߊ ߟߎ߬ ߣߌ߫ ߢߐ߲߯ ߕߍ߫ ߟߊ߬ߥߟߏ߬ߟߌ ߘߐ߫ ߸ ߏ߬ ߟߎ߬ ߞߋߟߋ߲ ߞߏ߫ ߕߍ߫ ߘߋ߬، ߟߊ߬ߥߟߏ߬ߟߌ߬ ߝߊ߲ߞߊ ߦߙߌߥߊ߫ ߘߊߞߎ߲ ߘߏ߫ ߟߎ߫ ߓߊ߯ ߛߋ߫ ߞߏߕߊ߲߫߸ ߟߊ߬ߥߟߏ߬ߟߌ ߛߋߞߏ ߘߌ߫ ߕߏ߫ ߡߐ߰ ߜߍ߲߬ߛߍ߲߬ߞߙߍ߬ߣߍ߲߬ ߕߜߋ ߟߎ߬ ߓߟߏ߫، ߏ߬ ߓߊ߯ ߞߍ߫ ߸ ߟߊ߬ߥߟߏ߬ߟߌ߬ߟߊ ߟߎ߬ ߣߌ߫ ߓߊ߯ߙߊߞߍߟߊ߲ ߠߎ߬ ߕߍ߫ ߓߍ߲߬ ߢߐ߲߮ ߡߊ߬ ߡߎ߬ߕߎ߲߬ ߘߋ߬: ߟߊ߬ߥߟߏ߬ߟߌ߫ ߕߴߛߋ߫ ߘߊߡߌ߬ߣߊ߬ ߟߊ߫ ߣߌ߫ ߕߍߓߊ߯ߦߊ ߡߊ߫ ߘߏ߲߬ ߓߊ߯ߙߊߝߋ߲߫ ߕߌ߮ ߟߎ߬ ߣߌ߫ ߟߊ߬ߥߟߏ߬ߟߌ߬ߟߊ ߟߎ߬ ߕߍ߫، ߓߌ߬ߟߊ߬ߢߐ߲߰ߡߊ ߏ߬ ߟߋ߬ ߦߋ߫ ߦߌߟߡߊ߫ ߕߍߓߊ߯ߦߊ ߟߎ߬ ߘߌ߫، ߏ߬ ߞߘߐ߫ ߟߋ߬ ߞߏ߫ ߞߙߎ߫ ߢߣߊߡߊ ߘߏ߫ ߟߎ߫ ߘߐ߫ ߸ ߟߊ߬ߥߟߏ߬ߟߌ ߛߋ ߦߋ߫ ߡߍ߲ ߠߎ߬ ߢߍ߫ ߸ ߏ߬ ߟߎ߬ ߘߌ߫ ߕߌ߰ߒ߬ߕߊ߲߬ ߕߍ߯ߜߍ ߟߎ߬ ߟߊ߫ ߓߊ߯ߙߊ ߞߐߝߟߌ ߓߍ߯ ߟߊߘߍ߬ߣߍ߲ ߕߊ߬ ߞߐߘߍ߫ ߸ ߥߟߊ߫ ߞߵߊ߬ ߝߊ߲߬ߓߊ ߓߍ߯ ߞߴߊ߬ߟߎ߬ ߕߊ ߘߌ߫. ߏ߬ ߘߐ߫ ߸ ߘߌߦߊߜߏߦߊ ߟߋ߬ ߛߋߒߕߊ߲ ߓߊ߯ߙߊ ߘߌ߫ ߝߋ߲ߕߌ߮ ߢߍ߫.  ߡߌ߬ߛߊ߬ߟߌ߬ ߘߐ߫ ߸ ߡߊߣߊ߲ߞߎ߲ߕߌ߯ ߘߍ ߘߐ߫ ߸ ߝߋ߲ߕߌ߯ ߦߌߟߡߊ ߟߎ߬ ߕߍ߫ ߓߊ߯ߙߊ߫ ߟߊ߫، ߌߞߏߡߌ߲߬ ߝߊ߲ ߣߌ߫ ߝߊ߲ߓߏ߲ ߣߌ߫ ߣߍ߰ ߛߌߟߊ ߟߎ߫ ߕߌ߰ߦߊ ߦߴߊ߬ߟߎ ߟߋ߬ ߓߟߏ߫ ߸ ߊ߬ߟߎ߬ ߘߌ߫ ߕߐ߭ ߟߎ߬ ߟߊ߫ ߓߊ߯ߙߊ ߞߐߝߟߌ ߞߴߊ߬ߟߎ߫ ߖߍ߬ߘߍ ߕߊ ߘߌ߫، ߕߍ߯ߜߍ ߟߎ߬ ߘߴߊ߬ߟߎ߫ ߖߍ߬ߘߍ ߟߊ߫ ߓߊ߯ߙߊ߫ ߝߊ߲ߞߊ ߝߙߋ߬ ߡߊߣߊ߲ߞߎ߲ߕߌ߮ ߟߎ߫ ߡߊ߬ ߘߌߦߊߜߏߦߊ ߟߊ߫، ߓߊߏ߬ ߸ ߟߊ߬ߥߟߏ߬ߟߌ ߛߋߞߏ߫ ߕߴߊ߬ߟߎ߬ ߓߟߏ߫.
ߓߌ߬ߟߊ߬ߢߐ߲߰ߡߊ ߡߍ߲ ߠߎ߬ ߟߊߛߘߌ߬ߣߍ߲߫ ߡߐ߱ ߟߎ߬ ߣߌ߫ ߢߐ߲߯ ߕߍ߫ ߟߊ߬ߥߟߏ߬ߟߌ ߘߐ߫ ߸ ߡߊߙߌߞߛ ߣߌ߫ ߍ߲ߜ߭ߍߟߛ ߞߵߊ߬ ߝߐ߫ ߏ߬ ߟߎ߫ ߟߋ߬ ߡߊ߬ ߞߏ߫ ߟߊ߬ߥߟߏ߬ߟߌ ߕߍߓߊ߯ߦߊ، ߊ߰ ߝߐ߫ ߟߊ߫ ߝߣߊ߫ ߞߏ߫ ߛߐ߬ߘߐ߲ ߕߍߓߊ߯ߦߊ، ߓߊ ߊ߬ ߞߍߗߏ߮ ߦߋ߫ ߓߐ߫ ߟߊ߫ ߦߌߟߡߊ߫ ߟߎ߫ ߟߋ߬ ߘߐ߫ ߸ ߟߊ߬ߥߟߏ߬ߟߌ ߛߋ߫ ߕߍ߫ ߡߍ߲ ߠߎ߬ ߢߍ߫. ߟߊ߬ߥߟߏ߬ߟߌ ߕߍߓߊ߯ߦߊ ߟߎ߬ ߟߊ߫ ߓߍߓߊ߯ߦߊ ߦߋ߫ ߥߍ߬ߣߍ ߛߊ߲ߘߐ߫ ߟߋ߬، ߒ߬ߓߊ߬߸ ߊ߬ߟߎ߫ ߟߌ߬ߤߟߊ ߦߋ߫ ߓߎ߲ߓߎ߲ ߠߋ߬ ߘߌ߫، ߊ߬ߟߎ߬ ߛߎ߲ߞߎ߲ ߘߍ߲ߣߍ߲߫ ߥߙߎߞߌ ߞߛߊߞߊ ߟߋ߬ ߟߊ߫߸ ߞߊ߬ߡߊߛߐ߬ߘߐ߲߬ ߥߟߏߒߘߐߟߌ ߝߊ߲߬ߞߊ ߟߌ߬ߤߟߊ ߝߍ߬. ߡߌ߬ߛߊ߬ߟߌ߬ ߘߐ߫ ߸ ߛߐ߬ߘߐ߲ ߕߍߓߊ߯ߦߊ ߡߍ߲ ߓߍ߲߬ߣߍ߲߫ ߖߐ߲߬ߧߊ ߡߊ߬߸ ߏ߬ ߕߴߛߋ߫ ߓߍ߲߬ ߠߊ߫ ߘߍ߭ ߝߘߏ߬ߓߊ߬ ߢߍߘߝߐ ߡߊ߬ ߝߛߍߞߘߎ߫. ߡߌ߬ߛߊ߬ߟߌ ߏ߬ ߦߴߊ߬ ߦߌ߬ߘߊ߬ ߟߊ߫ ߟߋ߬ ߞߏ߫ ߕߍߓߊ߯ߦߊ ߡߍ߲ ߦߋ߫ ߘߏ߲߬ ߠߊ߫ ߡߐ߱ ߟߎ߬ ߣߌ߫ ߢߐ߲߯ ߕߍ߫ ߟߊ߬ߥߟߏ߬ߟߌ ߞߣߐ߫ ߸ ߊ߬ ߣߌ߫ ߟߊ߬ߥߟߏ߬ߟߌ ߝߊ߲߬ߞߊ߸ ߏ߬ ߟߎ߬ ߓߍ߯ ߕߴߊ߬ߟߎ߬ ߕߊ߫ ߝߊ߲߬ ߘߋ߬، ߒ߬ߞߊ߬߸ ߊ߬ߟߎ߬ ߦߋ߫ ߝߋ߲߫ ߞߋߟߋ߲߫ ߠߋ߬ ߘߌ߫ ߖߐ߲߫. ߟߊ߬ߥߟߏ߬ߟߌ߬ ߝߊ߲ߞߊ ߣߌ߫ ߟߊ߬ߥߟߏ߬ߟߌ߬ ߕߍߓߊ߯ߦߊ ߟߊ߫ ߞߍߞߋߟߋ߲ߘߌ ߟߋ߬ ߕߐ߯ ߞߏ߫ ߟߊ߬ߥߟߏ߬ߟߌ߬ ߢߊ.
ߟߊ߬ߥߟߏ߬ߟߌ߬ ߢߊ ߓߊ߲ ߞߐ ߞߍ߫ ߟߊ߫ ߘߍ߭ ߢߣߊߡߦߊ ߓߎ߲ߓߎ߲ ߘߌ߫ ߸ ߘߍ߭ ߘߐ߬ߝߐ ߦߋ߫ ߟߊ߬ߥߟߏ߬ߟߌ ߥߙߎߞߌ ߟߋ߬ ߝߟߐ߫ ߘߌ߫. ߟߊ߬ߥߟߏ߬ߟߌ߬ ߢߊ ߘߐ߬ߝߐ ߓߐߣߍ߲߫ ߟߊ߬ߥߟߏ߬ߟߌ ߝߊ߲߬ߞߊ ߦߙߌߥߊ ߕߎ߲߰ߢߐ߲߰ߠߊ ߝߙߍߕߍߕߍ ߟߋ߬ ߘߐ߫. ߡߊߙߌߞߛ ߓߟߏ߫ ߸ (ߘߐ߬ߝߐ ߦߋ߫ ߕߎ߬ߜߍ߬ߕߎߜߍ ߟߋ߬ ߘߌ߫ ߸ ߡߍ߲ ߘߊߞߎ߲ ߠߎ߬ ߦߙߌߥߊߣߍ߲߫ ߝߙߍߕߍߕߍ߫).
ߟߊ߬ߥߟߏ߬ߟߌ ߝߊ߲߬ߞߊ ߣߌ߫ ߟߊ߬ߥߟߏ߬ߟߌ ߕߍߓߊ߯ߦߊ ߟߊ߫ ߞߍߢߐ߲߯ߠߊߟߌ:
ߟߊ߬ߥߟߏ߬ߟߌ ߝߊ߲߬ߞߊ ߣߌ߫ ߟߊ߬ߥߟߏ߬ߟߌ ߕߍߓߊ߯ߦߊ ߟߊ߫ ߞߍߞߋߟߋ߲ߘߌ ߟߊ߬ߥߟߏ߬ߟߌ߬ ߢߊ ߞߣߐ߫ ߸ ߏ߬ ߕߴߊ߬ߟߎ߬ ߟߊ߫ ߛߌ߬ߣߊ߬ߦߊ ߛߊ߬ ߟߊ߫ ߘߋ߬، ߏ߬ ߞߎ߲߭ ߕߍ߫ ߞߏ߫ ߜߘߍ߫ ߘߌ߫ ߸ ߝߏ߫ ߊ߬ߟߎ߬ ߕߍ߫ ߥߙߎߞߌ߫ ߟߊ߫ ߢߐ߲߮ ߝߍ߬ ߡߍ߲ߞߍ߭، ߊ߬ ߞߍ߫ ߘߊ߫ ߘߐ߬ߝߐ ߓߍ߯ ߟߊߘߍ߬ߣߍ߲ ߘߐ߫ ߏ߱ ߸ ߟߊ߬ߥߟߏ߬ߟߌ߬ ߢߊ ߕߊ ߞߋߟߋ߲߫ ߞߍ߫ ߘߊ߫ ߏ߱ ߸ ߛߋߒߞߏߟߦߊ ߣߌ߫ ߓߟߏߦߊ߫ ߞߍߞߌߦߊ ߟߎ߬ ߓߍ߯ ߦߋ߫ ߕߊ߯ ߟߊ߫ ߢߍ߫ ߟߋ߬ ߞߎߘߊߦߌ߫، ߏ߬ ߟߋ߬ ߦߋ߫ ߥߟߊߞߌߦߊ ߓߍ߯ ߓߊߖߎ ߘߌ߫. ߡߍ߲ ߞߏ߬ߣߌ߲ ߟߐ߬ߣߍ߲߫ ߟߊ߬ߥߟߏ߬ߟߌ ߕߍߓߊ߯ߦߊ ߟߎ߬ ߡߊ߬߸ ߦߟߍ߬ߡߊ߲߬ߠߌ߲߬ ߕߴߛߋ߫ ߊ߬ ߖߊ߯ߕߋ ߡߊ߬ ߤߓߊߘߊ߲߫߸ ߤߟߴߊ߬ ߓߊ߯ ߡߊߦߟߍ߬ߡߊ߲߬ ߞߘߊߎ߫. ߡߌ߬ߛߊ߬ߟߌ߬ ߘߐ߫ ߸ ߞߊ߬ߞߎ߬ߘߊ߬ ߡߊߣߊ߲ߞߎ߲ߕߌ߯ߦߊ ߏ߱ ߸ ߞߊ߬ߝߏ ߡߊߣߊ߲ߞߎ߲ߕߌ߯ߦߊ ߝߊ߲߬ߞߊ߬ߞߋ߬ߟߋ߲߬ߡߊ ߏ߱ ߸ ߘߊ߲߬ߝߘߊ߬ߓߐ ߜߍߘߐߕߊ ߦߴߏ߬ ߟߎ߬ ߣߌ߫ ߝߊ߯ߘߐߞߍ ߁߉߲ ߡߊߣߊ߲ߞߎ߲ߕߌ߯ߦߊ ߕߍ߫ ߛߎߋ߯. ߒ߬ߞߵߏ߬ ߓߍ߯ ߣߴߊ߬ ߕߊ߫߸ ߟߊ߬ߥߟߏ߬ߟߌ ߡߊߣߊ߲ߞߎ߲ߕߌ߯ߦߊ ߟߎ߬ ߟߊ߫ ߕߍߓߊ߯ߦߊ ߓߊߖߎ ߡߊ߫ ߡߊߝߊ߬ߟߋ߲߬ ߝߋߎ߫، ߏ߬ ߟߎ߫ ߟߋ߬ ߘߏ߲߬ ߦߋ߫ ߓߊ߯ߙߊ߫ ߡߎߙߊ߲ ߣߌ߫ ߟߊ߬ߥߟߏ߬ߟߌ ߛߋߞߏ ߟߎ߫ ߘߎ߲߬ߘߎ߬ߡߊ߬ ߕߌ߮ ߟߎ߬ ߘߌ߫. ߕߌ߰ߦߊ ߕߍߓߊ߯ߦߊ ߟߎ߬ ߡߊߝߊ߬ߟߋ߲ ߦߋ߫ ߟߋ߬ ߦߏ߫ ߌ ߓߊ߯ ߟߊ߬ߥߟߏ߬ߟߌ ߕߍߓߊ߯ߦߊ ߟߎ߬ ߖߊߡߎߙߊ߲߫ ߟߋߎ߫ ߸ ߞߵߊ߬ߟߎ߫ ߣߐ߬ߘߐߓߌ߬ߟߊ߬ ߞߎߘߊ ߟߎ߬ ߟߊ߫߸ ߟߊ߬ߥߟߏ߬ߟߌ߬ ߢߊ߬ ߞߎߘߊ ߟߎ߫ ߞߊ߬ߣߌ߲߫.  ߒ߬ߓߊ߬߸ ߟߊ߬ߥߟߏ߬ߟߌ߬ ߝߊ߲ߞߊ ߟߎ߬ ߓߊ߯ ߦߙߌߥߊ߫ ߞߏߕߊ߲߫߸ ߊ߬ ߣߌ߫ ߟߊ߬ߥߟߏ߬ߟߌ ߕߍߓߊ߯ߦߊ ߟߊ߫ ߓߍ߲߬ߢߐ߲߰ߡߊ ߘߌ߫ ߕߌߢߍ߫ ߔߛߐߞߐ߫، ߞߍ߬ߟߍ ߘߊߡߌ߬ߣߊ߬ߣߍ߲ ߓߍ߯ ߟߴߏ߬ ߘߌ߫، ߓߊߏ߬ ߸ ߕߍߓߊ߯ߦߊ߫ ߞߏߙߏ߲ ߠߎ߬ ߦߋ߫ ߟߊ߬ߥߟߏ߬ߟߌ߬ ߝߊ߲ߞߊ ߟߎ߬ ߟߊ߫ ߢߍߕߊ߮ ߟߢߊߙߊ߲߫ ߠߊ߫ ߟߋ߬ ߞߵߊ߬ ߟߊߞߢߊ߬ ߞߟߍߞߕߍ߫߹.
ߟߊ߬ߥߟߏ߬ߟߌ ߕߍߓߊ߯ߦߊ ߣߌ߫ ߟߊ߬ߥߟߏ߬ߟߌ ߝߊ߲߬ߞߊ ߟߎ߬ ߟߊ߫ ߞߍ߬ߟߍ ߦߋ߫ ߘߍ߭ ߟߊ߫ ߢߣߊߡߦߊ ߝߊ߲߭ ߠߎ߬ ߓߌ߬ߟߊ߬ ߟߊ߫ ߟߋ߬ ߜߍ ߘߐ߫ ߥߛߊߞߙߊ߫߸ ߞߵߊ߬ ߘߐߜߟߍ߬ߦߊ߬ ߞߵߊ߬ ߛߴߊ߬ ߘߊ߲߭ ߠߊ߫، ߓߊ ߦߌߟߡߊ ߡߍ߲ ߠߎ߬ ߟߊ߫ ߣߊ߬ߝߊ ߦߋ߫ ߕߌ߰ߦߊ ߕߍߓߊ߯ߦߊ ߞߘߐ߬ߡߊ߲ ߘߐ߫ ߸ ߏ߬ ߟߎ߬ ߣߌ߫ ߦߌߟߡߊ߫ ߟߎ߫ ߘߌ߫ ߓߌ߬ߟߊ߬ ߢߐ߲߯ ߠߊ߫߸ ߡߍ߲ ߠߎ߬ ߟߊ߫ ߣߊ߬ߝߊ ߦߋ߫ ߕߍߓߊ߯ߦߊ߫ ߞߎߘߊ ߘߐ߫.
ߖߎ߬ߓߌߟߊ ߣߌ߫ ߞߎ߲߬ߟߐ߬ߟߌ ߥߟߊ߫ ߛߊ߲ߞߍߟߌ:
ߟߊ߬ߥߟߏ߬ߟߌ߬ ߝߊ߲ߞߊ ߗߏ߮ ߟߋ߬ ߓߍ߫ ߟߊ߬ߥߟߏ߬ߟߌ ߕߍߓߊ߯ߦߊ ߟߊ߬ߤߟߊ ߦߌ߬ߘߊ߬ ߔߊߞߌߛߊ߫߸ ߥߟߊ߫ ߘߍ߭ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲، ߘߍ߭ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߠߋ߬ ߦߋ߫ ߓߌ߬ߟߊ߬ߢߐ߲߰ߡߊ ߣߌ߫ ߡߙߌߦߊ ߣߌ߫ ߘߍ߭ ߘߋ߬ߙߌ߬ߘߊ ߣߌ߫ ߘߍ߭ ߡߙߌ ߖߎ߬ߓߌߟߊ ߟߎ߬ ߘߌ߫. ߡߙߌ ߘߏ߫ ߟߎ߫ ߟߋ߬ ߓߘߍ߬ߓߘߍ߬ߟߌ ߣߌ߫ ߤߊߞߍߦߊ ߣߌ߫ ߘߍ߭ ߡߙߌߟߞߊ ߣߌ߫ ߥߘߋ߬ߥߘߋ߬ߦߊ ߣߌ߫ ߣߊߡߎ߲ ߠߎ߬ ߘߌ߫، ߊ߬ߟߋ߬ ߟߋ߬ ߘߋ߬ߙߌ߬ߘߊ ߟߎ߬ ߣߌ߫ ߛߌ߲߬ߝߏ߲߬ߘߊ ߟߎ߬ ߘߌ߫ ߦߏ߫: (ߞߊ߬ߝߏ، ߓߊ߬ߕߏ߬ߘߊ، ߓߘߍ߬ߓߘߍ߬ߟߌ߬ ߞߙߎߞߊ)، ߏ߬ ߝߋ߲-ߋ-ߝߋ߲߫ ߡߊߘߊ߲ߣߍ߲߫ ߏ߬ ߘߌ߫ ߸ ߏ߬ ߓߍ߯ ߟߊߘߍ߬ߣߍ߲ ߝߘߏ߬ߓߊ߬ ߕߐ߮ ߦߋ߫ ߞߎ߲߬ߟߐ߬ߟߌ ߟߋ߬ ߘߌ߫ ߥߟߊ߫ ߛߊ߲ߞߍߟߌ.
ߖߎ߬ߓߌߟߊ ߣߌ߫ ߛߊ߲ߞߍߟߌ ߦߌߟߡߊ ߦߴߊ߬ ߦߌ߬ߘߊ߬ ߟߊ߫ ߟߋ߬ ߸ ߞߏ߫ ߟߊ߬ߥߟߏ߬ߟߌ߬ ߢߊ ߟߋ߬ ߦߋ߫ ߘߍ߭ ߢߣߊߡߦߊ ߦߋߞߏ ߓߍ߯ ߡߙߊ߬ ߟߊ߫߸ ߊ߬ ߣߌ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߕߍߓߊ߯ߦߊ ߣߌ߫ ߘߍ߭ ߕߍߓߊ߯ߦߊ ߕߐ߭ ߓߍ߯ ߓߌ߬ߟߊ߬ߢߐ߲߰ߡߊ ߣߴߊ߬ ߞߍߢߐ߲߯ߠߊߟߌ ߦߌ߬ߘߊ߬ ߟߊ߫. ߘߍ߭ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߣߴߊ߬ ߖߍ߬ߘߍ ߕߊ߫ ߖߎ߬ߓߌߟߊ ߟߋ߬ ߸ ߊ߬ ߣߌ߫ ߞߎ߲߬ߟߐ߬ߟߌ ߡߍ߲ ߓߍ߲߬ߣߍ߲߫ ߏ߬ ߡߊ߬ ߓߘߍߞߍ߭.
ߘߍ߭ ߘߐߕߟߊ ߦߌߟߡߊ ߟߎ߬ ߕߍ߫ ߸ ߏ߰ ߓߐ߫ ߟߊ߫ ߕߌ߰ߦߊ ߖߙߎߡߎ߲ ߝߊ߲߬ߞߊ߬ߡߊ ߟߎ߫ ߟߋ߬ ߘߐ߫، ߘߐ߬ߕߟߊ߬ߟߌ ߏ߬ ߝߣߊ߫ ߘߌ߫ ߓߘߍ߬ߓߘߍ߬ߟߌ ߘߋ߬ߙߌ߬ߘߊ ߣߌ߫ ߘߊ߲ߕߊ ߤߊߞߍߟߞߊ ߟߎ߬ ߗߏ߮ ߦߌ߬ߘߊ߬.
ߘߍ߬-ߍ-ߘߍ߬ ߘߐߕߟߊ߫ ߘߊ߫ ߦߌߟߡߊ ߟߎ߬ ߕߍ߫ ߸ ߏ߬ ߡߙߌ ߟߎ߬ ߣߴߊ߬ ߘߋ߬ߙߌ߬ߘߊ ߟߎ߬ ߦߋ߫ ߢߍߡߐ߮ ߟߎ߬ ߣߌ߫ ߝߋ߲ߕߌ߮ ߟߊ߫ ߦߌߟߡߊ ߟߎ߫ ߟߋ߬ ߟߊߝߛߊ߬ ߟߊ߫ ߞߎ߲߬ߟߐ߬ߟߌ ߘߐ߫، ߒ߬ߞߊ߬߸ ߌ ߓߊ߯ ߞߎ߲߬ߟߐ߬ߟߌ ߡߊߝߍߣߍ߲߫ ߸ ߌ ߘߴߊ߬ ߦߋ߫ ߝߣߊ߫ ߦߌߟߡߊ߫ ߘߛߍߣߍ߲ ߠߎ߬ ߣߌ߫ ߛߋߒߕߊ߲ ߡߙߌ ߟߎ߬ ߣߴߊ߬ߟߎ߬ ߟߊ߫ ߛߌ߲߬ߝߏ߲߬ߧߊ߬ ߟߎ߬ ߦߴߊ߬ ߘߐ߫ ߸ ߊ߬ ߣߌ߫ ߛߌ߲߬ߝߏ߲߬ߘߊ ߡߍ߲ ߠߎ߬ ߦߋ߫ ߦߌߟߡߊ߫ ߘߛߍߓߊ߯ߕߐ ߟߎ߬ ߘߍ߬ߡߍ߲߬ ߠߴߊ߬ߟߎ߬ ߟߊ߫ ߕߐ߬ߣߐ ߣߴߊ߬ߟߎ߬ ߟߊ߫ ߣߊ߬ߝߊ ߟߎ߬ ߡߞߊߘߊ߲߫ ߞߏ ߘߐ߫. ߡߊߙߌߞߛߌߟߞߊ ߟߎ߬ ߟߊ߫ ߘߐ߬ߝߐ ߦߌߟߡߊ ߡߊ߫ ߛߐ߲߬ ߝߋߎ߫ ߞߊ߬ ߘߐ߬ߝߐ ߓߛߌ߬ߞߌ߬ ߌߞߏ߫ ߓߊ߬ߟߌ߬ߒ߬ߘߐ߬ ߞߏ ߜߊ߲߰ߛߊ߲߫ ߕߎ߲߰ߣߍ߲߫ ߢߐ߲߰ ߠߊ߫. ߊ߬ߟߎ߬ ߡߊ߫ ߛߐ߲߬ ߊߟߊ߫ ߟߊ߫ ߟߊ߬ߕߍ߮ ߡߊ߬، ߊ߬ߟߎ߫ ߞߊ߬ ߡߐ߱ ߦߟߌߦߊ߫ ߣߌߞߎߣߎ߲ ߣߴߊ߬ ߛߋߞߏ ߞߍ߫ ߘߍ߭ ߕߎ߬ߜߍ߬ߕߎ߬ߜߍ߬ ߢߊ ߦߟߍ߬ߡߊ߲߬ ߠߋ߬ ߘߌ߫ ߔߊ߲߫߹
ߣߌ߫ ߒ߬ ߞߊ߬ ߒ߬ ߓߟߏ߫ ߞߍ߫ ߘߐ߬ߝߐ߫ ߓߎ߲ߓߎ߲ߞߊ߲ߞߋߦߊ ߘߐ߬ߡߙߌ ߟߊ߫߸ ߘߍ߭ ߦߙߌߥߊ ߕߍ߫ ߞߍߒߖߘߍߡߊ߫ ߘߌ߫ ߘߋ߬، ߞߎ߬ߙߎ߲߬ߘߎ ߟߎ߫ ߕߊ߬ߣߍ߲߫ ߡߐ߱ ߟߎ߬ ߞߍߥߊߟߌ ߟߎ߫ ߟߋ߬ ߢߍ߫، ߞߎ߬ߙߎ߲߬ߘߎ ߝߣߊ߫ ߘߌ߫ ߘߍ߭ ߝߘߏ߬ߓߊ߬ ߕߊ߯ߛߌߟߊ ߟߎ߫ ߦߌ߬ߘߊ߫ ߡߐ߱ ߟߎ߬ ߟߊ߫. ߣߴߊߘߡߊߘߋ߲ ߣߴߊ߬ ߗߋߥߊߟߌ ߟߎ߬ ߕߍ߫ ߸ ߞߎ߬ߙߎ߲߬ߘߎ߬ ߛߌ߫ ߕߴߛߋ߫ ߟߊߘߊ߲߫ ߠߊ߫. ߛߎߋߦߊ ߘߐ߫ ߸ ߘߐ߬ߝߐ ߞߎ߬ߙߎ߲߬ߘߎ ߟߎ߬ ߘߐߙߐ߲߫ ߕߴߛߋ߫ ߘߐ߬ߝߐ ߟߊߕߊ߯ߡߊ߫ ߟߊ߫ ߘߋ߬ ߸ ߝߏ߫ ߊ߬ ߣߌ߫ ߡߐ߱ ߟߎ߬ ߞߍߥߊߟߌ ߟߋ߬ ߦߋ߫ ߝߙߊ߬ ߢߐ߲߮ ߞߊ߲߬. ߘߐ߬ߝߐ ߞߎ߬ߙߎ߲߬ߘߎ ߟߎ߫ ߟߋ߬ ߦߋ߫ ߘߍ߭ ߟߊߕߎ߬ߜߍ߬ߕߎ߬ߜߍ߬ ߟߊ߫ ߡߐ߱ ߞߋ߲߬ߥߟߎ߬ ߥߙߍ ߟߎ߬ ߦߟߌ ߣߴߊ߬ߟߎ߬ ߟߊ߫ ߞߍ߬ߟߍ ߟߎ߬ ߛߘߊ߫ ߘߐ߫. ߘߐ߬ߝߐ ߡߊߣߊ߲ߞߎ߲ߕߌ߯ߦߊ ߕߍ߫ ߕߊ߯ߛߌߟߊ߫ ߢߍߡߙߌߡߊ ߞߍ߫ ߟߊ߫ ߜߘߋߜߘߋ ߘߌ߫ ߘߐ߬ߝߐ ߘߐ߫ ߘߋ߬ ߸ ߊ߬ ߦߋ߫ ߟߐ߲ߞߏ ߓߊߕߐߡߐ߲ ߠߋ߬ ߘߌ߫ ߘߐ߬ߝߐ ߘߐ߫. ߏ߬ ߘߐ߫ ߸ ߊߘߡߊߦߊ ߘߐ߬ߝߐ ߦߋ߫ ߘߍ߭ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߣߴߊ߬ ߟߊ߬ߞߐ߰ߟߌ ߟߎ߫ ߕߎ߲߰ߢߐ߲߰ߠߊ ߟߋ߬ ߘߌ߫ ߤߊߓߎߕߊߦߌ߫.
ߊߘߡߊߦߊ ߓߘߊ߫ ߕߊ߬ߡߌ߲߬ ߘߍ߭ ߟߊ߬ߞߐ߰ߟߌ߬ ߛߎ߰ ߣߊ߯ߣߌ߲ ߢߌ߲߬ ߠߎ߫ ߟߋ߬ ߘߐ߫: ߢߍߝߘߏߓߊ (ߏ߬ ߟߋ ߦߋ߫ ߘߝߐ߬ߢߍ߬ߟߊ ߥߎ߬ߛߎ ߘߌ߫)، ߖߐ߲߬ߧߊ ߘߍ߭ ( ߏ߬ ߟߋ߬ ߦߋ߫ ߞߊ߬ߞߘߐߞߘߐ ߕߊ ߘߌ߫)، ߛߌ߬ߘߌߒߘߎ߰ߡߊ ߘߍ߭ ( ߏ߬ ߦߋ߫ ߕߍߡߊ߫ ߥߛߎ ߕߊ ߘߌ߫)، ߡߊߣߊ߲ߞߎ߲ߕߌ߯ߦߊ ߘߍ߭ ( ߏ߬ ߦߋ߫ ߞߊ߬ߞߎߘߊߞߎߘߊ ߣߌ߫ ߞߊ߬ߞߎߘߊ ߘߍ߭ ߘߌ߫)، ߝߘߏ߬ߓߊ߬ߦߊ ߟߊ߬ߞߐ߰ߟߌ ߸ ߏ߬ ߡߍ߲ ߞߊ߫ ߞߊ߲߫ ߞߊ߬ ߕߊ߬ߡߌ߲߬ ߘߍ߲ߢߐ߲߯ߠߊ ߝߍ߬.
ߟߊ߬ߞߐ߰ߟߌ ߣߌ߲߬ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߟߊ߫߸ ߟߊ߬ߥߟߏ߬ߟߌ ߝߊ߲߬ߞߊ ߣߌ߫ ߟߊ߬ߥߟߏ߬ߟߌ ߕߍߓߊ߯ߦߊ ߟߌ߬ߤߟߊ ߦߋ߫ ߡߎ߲߬ ߘߌ߫؟ ߓߘߍ߬ߓߘߍ߬ߟߌ ߣߌ߫ ߡߙߌߘߐߦߊ ߟߊ߫ ߞߎ߲߬ߟߐ߬ߟߌ߬ ߦߙߌߥߊߣߍ߲ ߕߊ߯ߛߌߟߊ߫ ߢߌ߬ߡߊ߲߫ ߞߊ߲߬؟ ߏ߬ ߦߋ߫ ߓߍ߲߬ ߠߊ߫ ߖߎ߬ߓߌߟߊ ߢߌ߬ߡߊ߲߫ ߡߊ߬؟ ߘߐ߬ߝߐ ߓߎ߲ߓߎ߲ߞߊ߲ߞߋߦߊ ߦߴߊ߬ ߛߎߡߊ߲߫ ߠߊ߫ ߢߌ߬ߣߌ߲߬ߞߊ߬ߟߌ ߏ߬ ߟߎ߫ ߟߋ߬ ߖߊ߬ߓߌ ߘߐ߫ ߘߐ߬ߝߐ ߥߘߋ߬ߥߘߋ߬ߦߊ ߛߌߟߊ ߝߍ߬.

















ߛߌ߰ ߣߊ߯ߣߌ߲ߣߊ߲: ߞߊ߬ߞߎ߬ߘߊ߬ߞߎߘߊ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߬

TROISIEME PARTIE :
Les Sociologues contemporains
































ߞߊ߬ߞߎ߬ߘߊ߬ߞߎߘߊ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߬:
ߘߍ߬ߟߐ߲߬ߘߐ߬ߦߊ߫ ߞߊ߬ߞߎ߬ߘߊ߬ߞߎ߬ߘߟߊ߬ߞߊ ߦߋ߫ ߊ߲ ߕߋ߬ߟߋ ߣߌ߲߬ ߘߍ߬ߟߐ߲߬ߘߐ߬ߦߊ߬ߟߊ ߟߎ߫ ߟߋ߬ ߘߌ߫، ߊ߲ ߞߍߕߐ߫ ߏ߬ ߟߎ߬ ߘߐ߫ ߞߋߟߋ߲߫ ߠߋ߬ ߡߙߌߦߊ ߟߎ߫ ߞߊ߬ߙߊ߲߬ ߠߊ߫ ߣߊߟߌ߬ߡߎ߲߫ ߔߌߦߍߙ ߓߎߙߑߘߌߦߋ߫ ߘߌ߫.
ߔߌߦߍߙ ߓߎߙߑߘߌߦߋ߫:

 ߊ߬ߟߋ ߞߵߊ߬ ߓߊ߲ߓߊ߲߫ ߘߎߙߑߞߍߡ ߟߊ߫ ߡߙߌߦߊ ߟߋ߬ ߞߊ߲߬، ߡߙߌ ߏ߬ ߘߏ߲߬ ߞߘߐ ߟߋ߬ ߞߏ߫ ߘߍ߭ ߓߍ߯ ߣߴߊ߬ ߕߊ߫ ߢߍߡߙߌ ߟߋ߬ ߸ ߞߵߊ߬ ߟߐ߬ ߊ߬ ߖߍ߬ߘߍ ߟߊߕߊ߯ߡߊ߫ ߢߊ ߡߊ߬. ߓߎߙߑߘߌߦߋ߫ ߡߙߌ ߟߋ߬ ߞߏ߫ ߘߍ߬ߟߐ߲߬ߘߐ߬ߦߊ ߕߊ߯ߛߌߟߊ ߕߞߌߕߞߌ߫ ߓߊ߯ߙߊ ߦߋ߫ ߡߙߌ ߣߌ߫ ߘߍ߭ ߓߟߏߝߘߊ ߟߋ߬ ߘߌ߫ ߸ ߕߍߝߘߊߟߌ ߏ߬ ߡߐ߬ߟߐ߲ ߦߋ߫ ߡߊ߬ߞߕߌ߬ߟߌ ߟߋ߬ ߘߌ߫، ߦߌߟߊ ߏ߬ ߘߏ߲߬ ߦߋ߫ ߓߎߙߑߘߌߦߋ ߟߊ߫ ߞߊ߬ߝߊ ߓߍ߯ ߞߣߐ߫. ߏ߬ ߦߴߊ߬ ߦߌߘߊߞߊ߬ ߟߊ߫ ߟߋ߬ ߞߏ߫ ߡߐ߱ ߦߋ߫ ߝߋ߲ ߡߍ߲ ߘߊ߲ߞߎ߲߫ ߠߊ߫ ߛߎ߲ߞߎ߲ ߘߌ߫ ߘߍ߭ ߘߐ߫ ߸ ߏ߬ ߦߋ߫ ߟߐ߬ߒ߬ߛߋ߲߬ߞߊ߲ ߛߌ߲߬ߝߏ߲߬ߧߊ߬ߟߌ ߞߐߝߟߌ ߟߋ߬ ߘߌ߫. ߢߊ߫ ߛߎ߮ ߏ߬ ߡߊ߬߸ ߊ߲ ߘߌ߫ ߛߴߊ߲ ߠߊ߫ ߟߐ߲ߠߌ߲ ߡߊߞߊ߬ߝߏ߬ ߟߊ߫ ߘߍ߭ ߞߊ߲߬ ߞߏߛߓߍ߫، ߏ߬ ߘߏ߲߬ ߓߍ߯ ߞߊ߫ ߞߊ߲߫ ߞߊ߬ ߝߙߊ߬ ߘߊ߲ߞߎ߲ߓߊߟߌ ߟߎ߬ ߞߊ߲߬. ߌ ߓߊ߯ ߓߎߙߑߘߌߦߋ߫ ߟߊ߫ ߞߊ߬ߝߊ ߟߎ߬ ߘߐߛߍ߲߬ߛߍ߲߬ ߦߟߌߟߊߡߍ߲ߛߍ߲ߧߊ߫ ߞߏߟߌߞߏߟߌ ߘߐ߫ ߸ ߌ ߘߴߊ߬ ߦߋ߫ ߞߏ߫ ߕߊ߬ߛߋ߲߫ ߝߌ߬ߟߊ߫ ߟߵߊ߬ ߟߊ߫: ߘߍ߭ ߖߊ߯ߓߊ߫ ߛߏ߲߯ߓߊߣߍ߲ ߠߎ߬ ߣߌ߫ ߦߟߌߦߊ߫ ߖߐ߯ߙߊ߲ ߠߎ߬.
߁-ߖߊ߯ߓߊ ߘߍ߬ߟߊ߬ߞߊ ߟߎ߬ ߥߟߊ߫ ߘߍ߭ ߖߊ߯ߓߊ ߟߎ߬: ߏ߬ ߟߎ߬ ߛߙߍߘߍ ߟߎ߫ ߟߋ߬ ߣߌ߲߬: ߘߍ߭ ߦߌߟߡߊ ߟߎ߬، ߝߊ߯ߘߐߞߍ߫ ߦߌߟߡߊ ߟߎ߬ ߣߌ߫ ߖߊ߲߭ ߕߊ ߟߎ߬، ߞߎ߬ߛߊ߲߬ߕߊ߯ߘߌ، ߝߓߊ߬ ߜߙߊߓߏ߲، ߓߊߛߌߦߊ ߟߎ߬، ߤߊߞߍߦߟߊ ߟߎ߬، ߖߊ߯ߓߘߊߟߞߊ، ߝߊ߬ߘߌ߬ߡߊ߬ߞߟߏ߬ߟߊ ߟߎ߬، ߞߎߡߊ߫ ߛߌ߲ߞߐ߲ ߠߎ߬، ߊ߬ ߣߌ߫......
߂-ߦߟߌߦߊ ߖߐ߯ߙߊ߲ ߠߎ߬: ߓߎߙߑߘߌߦߋ߫ ߡߙߌ ߟߋ߬ ߦߋ߫ ߞߏ߫ ߞߎ߲߬ߠߊ߬ߝߎߟߋ߲ ߛߐ߬ߘߐ߲߬ ߜߏߡߊ߲߫ ߓߊߟߋ߬، ߞߊ߬ߡߊߛߐ߬ߘߐ߲߬ ߘߍ߭ ߞߙߎߞߍ߬ߙߍ ߓߍ߯ ߦߋ߫ ߓߍ߬ߙߍ ߟߋ߬ ߞߍ߫ ߟߊ߫ ߕߌߙߌ߲ߠߌ߲ߠߊ ߢߌߡߌ߲߫ ߢߐ ߘߐ߫ ߕߌߙߌ߲ߠߌ߲߫ ߕߎߡߊ. ߞߎ߲߬ߠߊ߬ߝߎߟߋ߲ ߞߊ߫ ߞߊ߲߫ ߞߊ߬ ߛߐ߬ߘߐ߲߬ ߊ߬ ߟߊ߫ ߡߍ߲ ߝߍ߬ ߸ ߏ߬ ߦߋ߫ ߛߋߒߞߏߟߦߊ߫ ߞߎ߲ߕߐ߮ ߟߎ߫ ߝߛߊ߬ߙߌ߫ ߟߋ߬ ߘߐߖߊ߬ ߟߊ߫ ߜߘߋߜߘߋ߫. ߣߌ߫ ߕߍ߰ߒߞߊ߲߫ ߛߐ߬ߘߐ߲߬ ߘߊ߫߸ ߟߊ߬ߘߍ߲߬ߞߣߍ߬ߦߊ߬ߟߌ ߘߌ߫ ߛߋ߫ ߞߍ߫ ߟߊ߫ ߊ߬ ߟߐ߲ߞߏߦߊ ߡߐ߬ߟߐ߲ ߡߊ߬. ߓߎߙߑߘߌߦߋ߫ ߞߊ߬ ߦߟߌߦߊ߫ ߛߋߒߞߏߟߦߊ߫ ߞߎߡߊߘߋ߲ ߡߍ߲ ߠߎ߬ ߟߊߓߊ߯ߙߊ߫߸ ߏ߬ ߟߎ߬ ߛߙߍߘߍ ߣߴߊ߬ߟߎ߬ ߞߘߐ ߝߟߍ߫ ߣߌ߲߬:
ߘߋ߬ߙߌ߬ߘߐ:
ߏ߬ ߦߋ߫ ߝߊ߯ߘߐߞߍ߁߇߲ ߓߊߛߌߦߊ ߞߎ߲߬ߕߐ߮ ߘߏ߫ ߟߋ߬ ߘߌ߫ ߸ ߡߍ߲ ߕߊ߬ߣߍ߲߫ ߊߙߌߛߑߕߐߕ ߡߊ߬، ߓߌ߬ ߕߋ߲߬ߕߋ߲߬ ߸ ߊ߬ ߦߋ߫ ߝߐ߫ ߟߊ߫ ߘߍ߬ߟߐ߲߬ߘߐ߬ߦߊ߬ߟߊ߫ ߟߎ߫ ߟߋ߬ ߓߟߏ߫ ߸ ߡߍ߲ ߠߎ߬ ߦߋ߫ ߔߌߦߍߙ ߓߎߙߑߘߌߦߋ߫ ߟߊ߫ ߞߊߡߊ߲ ߞߣߐ߫ ߥߟߊ߫ ߡߍ߲ ߠߎ߬ ߦߴߊ߬ ߕߊ߯ߛߌߟߊ ߟߊߓߊ߬ߕߏ߬ ߟߊ߫ ߞߊ߬ߣߌ߲߫، ߊ߬ߟߎ߬ ߦߴߊ߬ ߞߘߐ ߞߍ߫ ߟߊ߫ ߘߋ߬ߙߌ ߓߊߖߎ ߓߙߊߞߣߍ߫ ߛߐ߬ߘߐ߬ߣߍ߲ ߘߏ߫ ߟߋ߬ ߘߌ߫ ߡߐ߱ ߟߎ߬ ߓߟߏ߫ ߊ߬ ߟߊ߫ ߘߍ߬ߦߊ߬ߟߌ ߘߊߞߎ߲ ߠߎ߬ ߘߐ߫. ߞߊ߬ߞߘߐ߬ ߞߎ߲ߕߐ߮ ߢߌ߲߬ ߠߊߓߊ߯ߙߊߣߍ߲ ߠߋ߬ ߞߏߞߎߘߊ߫߸ ߖߐ߲߰ߛߊ߫ ߡߐ߱ ߟߎ߬ ߘߌ߫ ߞߐߘߏ߲ߢߐ߲߯ߠߊ ߣߌ߲߬ ߢߊߦߋ߫: ߘߏ߫ ߟߎ߫ ߘߌ߫ ߛߋ߫ ߟߐ߬ߘߎ߰ ߢߣߊߡߊ ߟߊߓߊ߯ߙߊ߫ ߟߊ߫ ߘߍ߭ ߞߣߐ߫ ߸ ߞߵߊ߬ ߛߐ߬ߘߐ߲߬ ߊ߬ ߕߍ߫ ߘߍ߭ ߞߎ߬ߙߎ߲߬ߘߎ߬ ߖߐ߲ߖߐ߲ ߞߊ߬ߟߊߡߊ߬، ߘߏ߫ ߟߎ߫ ߝߣߊ߫ ߓߍ߫ ߸ ߏ߬ ߟߎ߬ ߕߴߛߋ߫ ߝߛߍߞߘߎ߫. ߏ߬ ߞߘߐ ߟߋ߬ ߞߏ߫ ߡߐ߱ ߡߍ߲ ߠߎ߬ ߛߋ߫ ߘߊ߫߸ ߏ߬ ߟߎ߫ ߞߊ߬ ߓߟߏߦߊ ߟߊ߬ߞߐ߰ߟߌ ߟߋ߬ ߛߐ߬ߘߐ߲߬ ߞߊ߬ߦߌ߯ ߊ߬ߟߎ߬ ߘߋ߲ߣߍ߲ߕߐ، ߏ߬ ߟߋ߬ ߦߴߊ߬ ߞߍ߫ ߟߊ߫ ߊ߬ ߕߌ߱ ߦߋ߫ ߛߋ߫ ߟߊ߫ ߞߏ ߓߍ߯ ߘߊ߲ߘߊ߫ ߟߊ߫ ߛߥߊ߬ߓߊ ߡߊ߬ ߞߏߢߌ߬ߡߊ߬. ߊ߬ ߟߊ߫ ߞߊ߬ߝߊ ߡߍ߲ ߕߐ߯ ߞߏ߫ "ߗߍߕߊߓߊ߮" ߸ ߊ߬ ߞߵߊ߬ ߛߓߍ߫ ߏ߬ ߞߣߐ߫ ߞߏ߫ ߓߍ߲߬ߢߐ߲߰ߡߊ ߦߋ߫ ߖߊ߯ߓߘߊ߫ ߞߊߙߊ߲ ߣߌ߫ ߛߋߕߌ߯ ߦߌߟߡߊ ߟߎ߬ ߕߍ߫ ߸ ߏ߬ ߡߍ߲ ߦߴߊ߬ ߞߍ߫ ߟߊ߫ ߞߊ߬ߙߊ߲߬ߠߊ߬ߘߋ߲ ߦߋ߫ ߛߋ߫ ߟߊ߫ ߡߟߋߞߎߦߊ ߥߟߊ߫ ߥߘߋ߬ߥߘߋ߬ߦߊ ߞߟߊ߬ߟߡߊ߬ߦߊ ߝߙߊ߬ ߟߴߊ߬ߟߎ߬ ߟߊ߫ ߟߐ߲ߠߌ߲ߧߊ ߞߘߐ߬ߡߊ߲ ߠߎ߫ ߞߊ߲߬ ߞߏߢߊ߬. ߟߐ߲ߠߌ߲ߧߊ ߞߘߐ߬ߡߊ߲ ߡߍ߲ ߠߎ߬ ߘߏ߲߬ ߦߋ߫ ߛߐ߬ߘߐ߲߬ ߠߊ߫ ߞߏ߫ ߛߌߦߊߡߊ߲߫ ߦߋߟߌ ߣߌ߫ ߕߊ߯ߡߊ ߣߌ߫ ߞߎ߬ߛߊ߲߬ߧߊ ߣߌ߫ ߓߘߍ߬ߓߘߍ߬ߟߌ߬ ߛߐߛߐߟߌ ߟߎ߫ ߟߋ߬ ߘߐ߫. ߛߊ߲߬ߘߊ ߘߏ߲߬ ߓߘߴߏ߬ ߦߌ߬ߘߊ߫ ߞߘߐ߬ߡߊ߲߬ ߞߏ߫: 
" ߣߎ߲߱ ߘߋ߲ߣߍ߲ߕߐ ߟߋ߬ ߘߏ߲߬ ߠߊ߫ ߝߊ߲ ߠߊ߫ ߘߋ߬".
ߢߊ߬ߝߐ߬ߟߌ߬ ߣߐ߲߮ ߓߟߏ߫ ߡߊ߬߸ ߘߋ߬ߙߌ߬ߘߐ ߦߋ߫ ߛߋ߫ ߟߋ߬ ߘߌ߫ ߸ ߡߍ߲ ߞߡߊ߬ߟߌ߬ߣߍ߲߫ ߘߍ߭ ߘߐ߫، ߒ߬ߞߵߊ߬ߟߋ ߟߋ߬ ߡߐ߰ ߟߐ߬ ߟߊ߫ ߟߐ߬ߘߎ߰ ߢߌߡߊ ߥߟߊ߫ ߞߍߥߊߟߌ߫ ߢߣߊߡߊ ߟߊߓߊ߯ߙߊ߫ ߟߊ߫ ߝߙߋߞߋ߫ ߥߊ߯ߕߌ߫ ߖߐ߲ߖߐ߲ ߠߊ߫. ߛߊ߲߬ߘߊ ߞߊ߲߫ ߏ߬ ߟߋ߬ ߡߊ߬ ߞߏ߫:
 " ߞߏ߫ ߕߎ߬ߡߊ߬ ߕߍ߫ ߕߊ߬ߡߌ߲߬ ߠߊ߫߸ ߊ߬ ߕߎ߬ߡߊ߬ ߘߌ߬ߡߊ߲߬ߣߍ߲ ߞߏ߬ߣߌ߲߬ ߘߌ߫ ߕߊ߬ߡߌ߲߬".
 ߒ߬ߓߊ߬߸ ߞߏ ߡߍ߲ ߦߴߊ߬ ߞߍ߫ ߟߊ߫ ߡߐ߱ ߦߋ߫ ߛߋ߫ ߟߊ߫ ߝߙߋߞߋ ߟߎ߬ ߘߊ߲ߘߊ߫ ߟߊ߫ ߞߏߢߌ߬ߡߊ߬߸ ߊ߬ ߘߊ߲ߘߊ߫ ߥߊ߯ߕߌ߫ ߖߐ߲ߖߐ߲ ߠߊ߫߸ ߊ߬ ߕߌ߱ ߓߊ߯ ߞߍ߫ ߟߌ߬ߤߟߊ ߛߎ߯-ߎ-ߛߎ߯ ߘߐ߫ ߸ ߏ߬ ߟߋ߬ ߦߋ߫ ߘߋ߬ߙߌ߬ߘߐ ߘߌ߫، ߕߐ߮ ߏ߬ ߞߘߐ ߟߋ߬ ߞߏ߫ ߸ ߞߏ ߏ߬ ߝߘߊߣߍ߲߫ ߘߋ߬ߙߌ ߟߋ߬ ߟߊ߫. ߓߎߙߑߘߌߦߋ߫ ߦߋ߫ ߕߏߟߏ߲ ߛߌ߲ߞߐ߲ ߏ߬ ߞߏߝߐ߫ ߟߊ߫ ߥߊ߯ߕߌ߫ ߛߌߦߊߡߊ߲߫، ߓߊߏ߬ ߸ ߊ߬ ߦߴߊ߬ ߦߌߘߊߞߊ߬ ߟߊ߫ ߞߏ߫ ߓߟߏߦߊ ߘߌ߫ ߛߋ߫ ߞߍ߫ ߟߊ߫ ߞߊ߬ߙߊ߲ ߞߎ߲߬ߕߊ߰ ߖߊ߲ ߞߐߝߟߌ ߘߌ߫. ߘߍ߬ߞߙߎ ߓߍ߯ ߦߴߊ߬ ߕߊ߫ ߛߌ߲߬ߝߏ߲ ߖߏ߮ ߘߏ߲߬ ߠߊ߫ ߊ߬ ߕߊ ߘߍ߭ ߕߊ߯ߛߌߟߊ ߟߋ߬ ߞߊ߲߬، ߕߊ߯ߛߌߟߊ ߏ߬ ߓߊ߯ ߞߡߊ߬ߟߌ߫ ߞߊ߬ ߞߍ߫ ߘߋ߬ߙߌ߬ߘߐ ߘߌ߫ ߸ ߊ߬ ߘߌ߫ ߣߐ߰ߦߴߊ߬ ߕߌ߱ ߡߊ߬ ߦߏ߫ ߛߎ߲ߞߎ߲ߡߊ ߟߋ߬، ߏ߬ ߓߊ߯ ߞߍ߫ ߌߞߘߐ߫ ߸ ߡߍ߲-ߍ-ߡߍ߲߫ ߓߊ߯ ߊ߬ ߕߌ߰ߟߊ߬ߡߐ߮ ߛߐ߬ߘߐ߲߬ ߸ ߊ߰ ߏ߬ ߘߊ߲ߘߊ߫ ߟߊ߫ ߟߋ߬ ߦߏ߫ ߊ߬ ߟߊ߫ ߘߍ߭ ߟߐ߲ߠߌ߲ߧߊ ߣߐ߬ ߊ߬ ߖߏ߯ߘߏ߲߬ ߠߊ߫ ߢߊ ߡߍ߲ ߡߊ߬ ߖߐ߯ߕߌ߫. ߊ߰ ߟߋ߬ ߛߍ߲߬ ߦߏ߫ ߡߐ߱ ߡߍ߲ ߓߊ߯ ߖߏ߯ߘߏ߲߬ ߡߊ߬ߣߌ߲߬ߞߊ߬ߟߊ߫߸ ߏ߬ ߞߍߕߐ߫ ߡߊ߬ߣߌ߲߬ߞߊ ߟߎ߬ ߕߊ߯ߛߌߟߊ ߟߋ߬ ߟߊߕߊ߯ߡߊ߫ ߟߊ߫ ߞߘߊߎ߫ ߸ ߤߊߟߌ߬ ߣߴߊ߬ ߕߍ߫ ߡߊ߬ߣߌ߲߬ߞߊ߬ ߘߋ߲߫ ߘߌ߫. ߡߊ߲߬ߘߋ߲߫ ߛߊ߲߬ߘߊ ߘߏ߲߬ ߓߘߴߊ߬ ߦߌ߬ߘߊ߬ ߞߏ߫:
"ߘߋ߲ߢߋߙߌ߲ ߦߋ߫ ߓߊ߲߬ߞߎ߬ߘߍ߮ ߟߋ߬ ߘߌ߫߸ ߌ ߓߊ߯ ߖߙߎߡߎ߲ ߡߍ߲ ߘߴߊ߬ ߡߊ߬ ߊ߬ ߕߏߕߐ߫ ߢߊ ߏ߬ ߟߋ߬ ߡߊ߬".
 ߞߎߡߊ߫ ߟߊߛߎߘߎ߲ߧߊ߫ ߘߐ߫ ߸ ߘߋ߬ߙߌ߬ߘߐ ߦߋ߫ ߝߋ߲߫ ߠߋ߬ ߘߌ߫ ߸ ߡߍ߲ ߦߋ߫ ߡߐ߱ ߘߋ߬ߙߌ ߞߣߐ߫، ߘߋ߬ߙߌ߬ߘߐ ߟߋ߬ ߘߋ߬ߙߌ ߓߊߖߎ ߘߌ߫.
ߟߐ߲ߠߌ߲ߧߊ ߡߊߣߊ߲ߞߎ߲ ߣߌ߫ ߕߐ߰ߡߊ߬ߛߙߋ߬ ߡߊߣߊ߲ߞߎ߲:
ߓߎߙߑߘߌߦߋ߫ ߦߴߊ߬ ߦߌ߬ߘߊ߬ ߟߊ߫ "ߗߍߕߊߓߊ߮" ߘߐ߫ ߸ ߞߏ߫ ߡߐ߱ ߘߏ߫ ߟߎ߫ ߓߍ߫ ߸ ߏ߬ ߟߎ߬ ߦߋ߫ ߟߐ߲ߠߌ߲ߧߊ߫ ߡߊߣߊ߲ߞߎ߲ ߛߐ߬ߘߐ߲߬ ߠߴߊ߬ߟߎ߬ ߞߐߙߍ ߖߍ߬ߘߍ ߞߣߐ߫، ߏ߬ ߞߘߐ ߟߋ߬ ߞߏ߫ ߊ߬ߟߎ߬ ߓߘߊ߫ ߟߐ߲ߠߌ߲ ߣߌ߫ ߞߌ߬ߓߊ߬ߙߏ߬ߦߊ߬ߟߌ ߛߌߦߊߡߊ߲߫ ߛߐ߬ߘߐ߲߬ ߸ ߡߍ߲ ߠߎ߬ ߓߘߊ߫ ߞߍ߫ ߊ߬ߟߎ߫ ߡߊ߬ ߛߎ߲ߞߎ߲ ߘߌ߫ ߝߊߦߌߘߊ߫، ߏ߬ ߟߋ߬ ߦߴߊ߬ ߞߍ߫ ߟߊ߫ ߊ߬ߟߎ߬ ߓߊ߯ ߞߍ߫ ߞߊ߬ߙߊ߲ ߠߊ߫߸ ߊ߬ߟߎ߫ ߡߊ߲߬ߕߙߐ ߘߌ߫ ߛߋ߫ ߊ߬ߟߎ߫ ߞߊ߬ߙߊ߲߬ߘߋ߲߬ ߢߐ߲߮ ߘߏ߫ ߟߎ߫ ߡߊ߬߸ ߡߍ߲ ߛߐ߬ߘߐ߲߬ ߘߊ߫ ߞߐߙߍ߫ ߛߋߒߕߊ߲ ߣߌ߫ ߤߊ߬ߙߌ߬ߖߍ߰ߒߕߊ߲ ߠߎ߬ ߘߐ߫. ߏ߬ ߡߌ߬ߛߊ߬ߟߌ ߘߏ߲߬ ߜߎ ߞߊ߫ ߛߌߦߊ߫ ߒ߬ ߠߊ߫ ߘߍ߭ ߟߎ߬ ߞߣߐ߫، ߏ߬ ߘߏ߫ ߟߎ߫ ߝߟߍ߫ ߓߊ߫:
ߘߋ߲ߣߍ߲ ߡߍ߲ ߓߐߣߍ߲߫ ߞߐߙߍ߫ ߞߊ߬ߙߊ߲߬ߣߍ߲ ߘߐ߫ ߸ ߊ߬ ߣߌ߫ ߡߍ߲ ߠߎ߬ ߓߘߊߡߐ߯ ߡߊ߫ ߞߊ߬ߙߊ߲ ߛߎ߯-ߎ-ߛߎ߫ ߞߍ߫ ߸ ߏ߬ ߟߎ߬ ߓߊ߯ ߕߊ߯ ߞߊ߬ߙߊ߲߬ߕߊ ߟߊ߫߸ ߡߍ߲ ߓߐߣߍ߲߫ ߡߐ߰ ߞߊ߬ߙߊ߲߬ߣߍ߲߬ ߟߎ ߞߣߐ߫ ߸ ߏ߬ ߟߋ߬ ߞߊߟߌߡߊ߲߫ ߘߊ߲߬ߠߌ߲ ߞߍ߫ ߟߊ߫ ߖߏߣߊ߫ ߊ߬ ߛߌߦߊߡߊ߲ ߘߐ߫. ߒ߬ߠߎ߫ ߞߊ߬ߙߊ߲߬ߡߐ߰ߓߊ ߝߏߘߋ߫ ߛߟߏ߬ߡߊ߰ߣߊ߬ ߞߊ߲ߕߍ߫ ߦߴߏ ߡߌ߬ߛߊ߬ߟߌ߬ ߖߐ߲ߖߐ߲ ߘߏ߫ ߟߋ߬ ߘߌ߫، ߓߊߏ߬ ߸ ߊ߬ߟߋ ߞߊ߬ ߘߐ߬ߛߊ߬ߙߌ߬ ߞߟߊߒߞߋ ߕߊ߲߬ߞߊ߫ ߊ߬ ߞߎ߲߭ ߘߐ߫ ߞߵߊ߬ ߕߏ߫ ߝߎߣߎ߲ߞߋߦߊ ߘߐ߫ ߸ ߡߐ߱ ߟߎ߬ ߟߊߡߍ߲߫ ߜߊ߲߯ߛߊ߲ ߘߐ߫. ߞߏ߫ ߛߎ߮ ߢߌ߲߬ ߠߎ߫ ߟߋ߬ ߞߵߊ߬ ߞߍ߫ ߸ ߒ߬ߠߎ߬ ߟߊ߫ ߝߟߐ߫ ߡߐ߰ߓߊ ߟߎ߫ ߕߎ߲߬ ߕߍ߫ ߝߘߎ ߞߍ߫ ߟߴߊ߬ߟߎ߫ ߞߎ߲߬ߝߍ߬ ߤߓߊߘߊ߲߫، ߓߊ ߸ ߊ߬ߟߎ߬ ߕߊ߫ ߖߌ߰ߟߌ ߖߊ߬ߕߋ ߘߐ߫ ߸ ߟߎ ߘߏ߫ ߟߎ߫ ߓߍ߫ ߣߊ߲߬ߝߟߏ߬ߕߌ߮ ߟߋ߬ ߘߌ߫ ߸ ߘߏ߫ ߟߎ߫ ߦߋ߫ ߞߊ߬ߙߊ߲ ߣߌ߫ ߥߊߟߖߌ߫ ߓߏ߲ߘߊ ߟߋ߬ ߘߌ߫. 
ߒ ߓߊߘߋ߲߫ ߒߞߏ ߞߊߙߊ߲ߠߊ ߟߎ߬ ߸ ߣߌ߲߬ ߦߴߊ߬ ߦߌ߬ߘߊ߬ ߟߊ߫ ߟߋ߬ ߒ߬ ߠߊ߫ ߞߏ߫ ߝߟߐ߫ ߡߐ߱ ߟߎ߫ ߕߌ߲߬ ߞߊ߬ ߞߏߟߐ߲߫ ߞߏߛߓߍ߫، ߓߊ߬ߙߌ߬ ߊ߬ߟߎ߫ ߣߐ߬ ߡߍ߲ ߢߊߦߋ߫ ߟߊ߫ ߞߊ߬ߦߌ߯ ߞߊ߬ߞߘߐ߬ ߥߛߎ ߟߊ߫߸ ߞߊ߬ߞߎ߬ߘߊ߬ߞߎ߬ߘߊ߬ ߟߐ߲ߞߏߕߌ߮ ߟߎ߬ ߓߘߊ߫ ߏ߬ ߟߎ߫ ߟߋ߬ ߕߎ߬ߢߊ߬ߦߊ ߕߞߌߕߞߌ ߦߌ߬ߘߊ߫ ߒ߬ ߠߊ߫. ߞߎߡߊ ߞߊ߬ ߒ ߕߍ߬ߘߍ߫ ߦߋ߲߬ ߠߋ߬. ߏ߬ ߘߐ߫ ߸ ߟߐ߲ߠߌ߲ߦߊ߫ ߡߊߣߊ߲ߞߎ߲ ߞߛߊߞߊ ߘߌ߫ ߛߋ߫ ߦߌ߬ߘߊ߬ ߟߊ߫ ߞߊ߬ߙߊ߲ ߖߐ߲ߓߐ߲ ߘߏ߫ ߟߊ߫، ߟߐ߲ߠߌ߲ߧߊ߫ ߡߊߣߊ߲ߞߎ߲ ߦߋ߫ ߡߐ߰ ߟߊ߫ ߟߐ߲ߠߌ߲ ߛߐ߬ߘߐ߲߬ߣߍ߲ ߠߋ߬ ߘߌ߫ ߸ ߡߍ߲ ߦߴߊ߬ ߞߎ߲߬ߞߟߏ ߘߐ߫. ߒ߬ߓߊ߬߸ ߊ߬ ߞߊ߫ ߞߊ߲߫ ߞߊ߬ ߢߊߦߋ߫ ߞߏ߫ ߓߎߙߑߘߌߦߋ߫ ߡߊ߫ ߡߊߣߊ߲ߞߎ߲ ߞߏߝߐ߫ ߥߊߘߌ ߣߌ߫ ߣߊ߲߬ߝߟߏ߬ ߞߏ ߡߊ߬ߝߊ߲ ߝߍ߬ ߘߋ߬، ߊ߬ ߞߵߊ߬ ߦߌߘߊߞߊ߬ ߞߏ߫ ߡߐ߰-ߐ-ߡߐ߰ ߦߋ߫ ߓߊ߯ߙߊ߫ ߟߊ߫ ߘߍ߭ ߘߌ߲߬ߞߌ߬ߙߊ߬ ߝߘߊߣߍ߲߫ ߢߐ߲߰ߡߊ ߟߎ߬ ߘߐ߫ ߸ ߓߍ߯ ߘߴߊ߬ ߕߊ߫ ߣߊ߲߬ߝߟߏ߬ ߛߎ߯ߦߊ߫ ߟߊߘߍ߬: ߛߐ߬ߘߐ߲ ߦߴߏ߬ ߟߋ߬ ߘߐ߫ ߸ ߛߎߋߦߊ ߘߏ߫ ߜߘߍ߫ ߝߣߊ߫ ߦߴߏ߬ ߟߋ߬ ߘߐ߫ ߡߍ߲ ߣߌ߫ ߣߊ߲߬ߝߟߏ߬ ߞߏ ߕߍ߫ ߞߋߟߋ߲߫ ߘߌ߫، ߊ߬ ߝߐߣߍ߲߫ ߏ߬ ߟߎ߫ ߡߊ߬ ߟߋ߬ ߞߏ߫ ߡߊߣߊ߲ߞߎ߲ ߸ ߦߴߊ߬ ߝߐߣߍ߲߫ ߟߐ߲ߠߌ߲ߧߊ ߕߊ ߡߊ߬ ߢߊ ߡߍ߲. ߡߌ߬ߛߊ߬ߟߌ߬ ߘߐ߫ ߸ ߓߎߙߑߘߌߦߋ߫ ߞߊ߬ ߛߌߦߊߟߐ߲ߘߐߦߊ ߕߌߙߌ߲ߠߌ߲ ߘߏ߫ ߟߋ߬ ߞߍ߫ ߞߊߓߟߌߘߎ߯ (ߊߟߌߖ߭ߋߙߌ߫ ߕߌ߲߬ߞߎߘߎ߲ ߘߏ߫ ߟߋ߬)، ߊ߬ ߞߵߊ߬ ߛߓߍ߫ ߞߏ߫ ߘߌ߲߬ߞߌߙߊ ߏ߬ ߟߎ߬ ߟߊ߫ ߝߘߎ ߟߊߘߊ߲ ߦߋ߫ ߞߏ߫ ߛߌߦߊߡߊ߲߫ ߠߋ߬ ߘߊ߲ߞߎ߲߫ ߠߊ߫، ߏ߬ ߘߏ߫ ߟߎ߫ ߛߙߍߘߍ ߝߟߍ߫ ߣߌ߲߬: ߛߐ߬ߘߐ߲، ߟߊ߲߬ߓߋ، ߛߘߊߡߦߊ، ߕߐ߮، ߡߐ߰ߦߊ ߊ߬ ߣߌ߫...  ߓߎߙߑߘߌߦߋ߫ ߞߵߏ߬ ߓߍ߯ ߝߘߏ߬ߓߊ߬ ߕߐ߮ ߞߍ߫ ߕߐ߰ߡߊ߬ߛߙߋ߬ ߡߊߣߊ߲ߞߎ߲ ߠߋ߬ ߘߌ߫.
ߕߐ߰ߡߊ߬ߛߙߋ߬ ߡߊߣߊ߲ߞߎ߲:
ߡߍ߲-ߍ-ߡߍ߲߫ ߟߐ߬ߣߍ߲߫ ߡߐ߱ ߖߏ߮ ߣߴߊ߬ ߟߊ߲߬ߓߋ ߣߴߊ߬ ߕߐ߮ ߣߴߊ߬ ߟߊ߫ ߛߘߊߡߦߊ ߡߊ߬߸ ߏ߬ ߓߍ߯ ߦߋ߫ ߕߐ߰ߡߊ߬ߛߙߋ ߟߋ߬ ߘߌ߫، ߒ߬ߓߊ߬ ߒ߬ߠߎ߬ ߟߊ߫ ߘߍ߭ ߟߎ߬ ߘߐ߫ ߸ ߛߐ߬ߘߐ߲߬ ߡߊߣߊ߲ߞߎ߲ ߏ߱ ߸ ߟߐ߲ߠߌ߲ߧߊ߫ ߡߊߣߊ߲ߞߎ߲ ߏ߱ ߸ ߕߐ߰ߡߊ߬ߛߙߋ߬ ߡߊߣߊ߲ߞߎ߲ ߏ߱ ߸ ߏ߬ ߟߎ߬ ߓߍ߯ ߘߌ߫ ߛߋ߫ ߞߟߌ߫ ߟߊ߫ ߡߊߣߊ߲ߞߎ߲ ߞߎ߲߬ߕߐ߮ ߟߊ߫، ߘߊ߬ߟߎ߫ ߝߌ߬ߟߊ߫ ߟߋ߬ ߦߴߏ߬ ߟߊ߫:
ߝߟߐ ߸ ߊ߬ߟߎ߬ ߓߍ߯ ߦߋ߫ ߡߊߞߍ߫ ߟߊ߫߸ ߞߊ߬ ߕߐ߬ߣߐ ߣߌ߫ ߣߊ߬ߝߊ ߛߐ߬ߘߐ߲߬ ߊ߬ ߘߐ߫.
ߝߌߟߊߣߊ߲߸ ߊ߬ߟߎ߬ ߘߌ߫ ߛߋ߫ ߢߐ߲߮ ߣߐ߬ߘߐߓߌ߬ߟߊ߬ ߟߊ߫ ߥߟߊ߫ ߞߊ߬ ߢߐ߲߯ ߡߊߝߊ߬ߟߋ߲߬ ߞߏߢߊ߬ ߕߋߙߎ߫، ߓߊߏ߬ ߸ ߟߐ߲ߠߌ߲ ߡߊߣߊ߲ߞߎ߲ ߓߏ߲߬ߓߊ ߘߌ߫ ߛߋ߫ ߣߊ߲߬ߝߟߏ߬ߓߊ ߟߊߛߋ߫ ߟߴߊ߬ ߕߌ߱ ߡߊ߬ ߣߐ߰ߦߊ߬ ߘߐ߫ ߕߐߟߍ߫، ߖߐ߲ߓߐ߲ ߝߣߊ߫ ߘߌ߫ ߛߋ߫ ߥߊߘߌߓߊ ߟߊߛߋ߫ ߟߴߊ߬ ߕߌ߱ ߝߣߊ߫ ߡߊ߬، ߛߐ߬ߘߐ߲ ߣߊ߲߬ߝߟߏ߬ߓߊ ߝߣߊ߫ ߘߌ߫ ߛߋ߫ ߕߐ߮ ߥߟߊ߫ ߛߘߊ ߟߊߛߋ߫ ߟߴߊ߬ ߕߌ߱ ߡߊ߬. ߡߊ߬ߞߍ߬ߟߌ ߏ߬ ߟߎ߬ ߓߐߣߍ߲߫ ߊ߬ߟߎ߬ ߢߐ߲߮ ߡߊ߬ ߞߊ߬ߡߊߛߐ߬ߘߐ߲߬ ߘߌ߲߬ߞߌߙߊ ߟߎ߫ ߘߊ߲߬ߝߘߊ߬ߓߐ ߝߍ߬. ߓߎߙߑߘߌߦߋ߫ ߞߊ߬ ߘߌ߲߬ߞߌߙߊ ߟߎ߬ ߞߟߌ߫ ߟߋ߬ ߞߏ߫ "ߞߊߡߊ߲ ߠߎ߬" ߒ ߞߍߕߐ߫ ߏ߬ ߟߎ߫ ߟߋ߬ ߕߐ߬ߝߍ߬ߦߊ߬ ߟߊ߫ ߣߌ߲߬:
ߞߊߡߊ߲ ߠߎ߬: ߘߍ߭ ߞߣߐߡߐ߮ ߓߍ߯ ߦߋ߫ ߓߊ߯ߙߊ߫ ߟߴߊ߬ ߕߊ߫ ߞߊߡߊ߲߫ ߠߋ߬ ߘߐ߫، ߞߊߡߊ߲ ߏ߬ ߘߏ߲߬ ߓߍ߯ ߣߴߊ߬ ߕߊ߫ ߞߍߞߌߦߊ߫ ߟߋ߬، ߊ߬ ߣߌ߫ ߝߣߊ߫߸ ߞߊߡߊ߲ ߓߍ߯ ߘߊ߲߬ߠߊߕߍ߰ߣߍ߲߫ ߠߋ߬ ߸ ߞߊ߬ ߕߌ߰ߦߊ ߓߍߓߊ߯ߦߊ ߣߌ߫ ߕߐ߭ ߟߎ߬ ߕߊ ߓߐ߫ ߢߐ߲߮ ߡߊ߬. ߞߊߡߊ߲ ߘߏ߫ ߟߎ߫ ߛߙߍߘߍ ߝߟߍ߫: ߞߊ߬ߙߊ߲߬ߕߊ ߞߊߡߊ߲، ߞߎ߬ߛߊ߲߬ߧߊ ߞߊߡߊ߲، ߟߊ߬ߥߟߏ߬ߟߌ ߞߊߡߊ߲، ߟߐ߲ߠߌ߲ߧߊ ߞߊߡߊ߲، ߛߋߓߊ߯ߦߊ ߕߊ، ߛߐ߬ߘߐ߲ ߕߊ، ߘߌ߯ߣߊ ߕߊ. ߕߍߓߊ߯ߦߊ߫ ߝߊ߲ߞߊ ߡߍ߲ ߠߎ߬ ߦߋ߫ ߞߊߡߊ߲ ߠߎ߬ ߘߐ߫ ߸ ߏ߬ ߟߎ߬ ߘߐߥߍߘߍ߲ߞߍ ߦߴߊ߬ ߦߌ߬ߘߊ߬ ߟߊ߫ ߟߋ߬ ߸ ߞߏ߫ ߘߍ߭ ߕߍ߫ ߛߎ߲ߞߎ߲ߡߊ߫ ߘߌ߫، ߘߍ߭ ߘߐߕߟߊߣߍ߲߫ ߊߘߡߊߘߋ߲ ߠߎ߫ ߟߋ߬ ߓߟߏ߫. ߟߐ߲ߞߏ߫ ߞߊߡߊ߲ ߠߎ߫ ߘߏ߲߬ ߜߎ߫ ߢߊߢߌߣߌ߲ ߓߘߴߊ߬ ߦߌߘߊߞߊ߬߸ ߞߏ߫ ߞߊߡߊ߲ ߓߍ߯ ߣߴߊ߬ ߕߊ߫ ߦߋߞߏ ߣߴߊ߬ ߕߊ߫ ߛߎߋߦߊ ߟߋ߬، ߒ߬ߞߊ߬ ߕߐ߰ߡߊ߬ߛߙߋ߬ ߡߊߣߊ߲ߞߎ߲ ߦߋ߫ ߡߐ߱ ߘߏ߫ ߟߊ߫ ߸ ߏ߬ ߟߋ߬ ߦߴߊ߬ ߞߍ߫ ߟߊ߫ ߓߍ߯ ߦߴߊ߬ ߕߊ߫ ߦߟߌߦߕߊ ߟߐ߬ ߟߊ߫ ߛߋ߲߭ ߞߊ߲߬، ߓߊߏ߬ ߦߟߌߦߕߊ ߕߍ߫ ߘߌߦߊߜߏߦߊ߫ ߘߌ߫ ߘߋ߬ ߸ ߊ߬ ߞߏ߬ߣߌ߲߬ ߘߌߦߊߜߏߦߊߣߍ߲߫ ߊ߬ ߖߍ߬ߘߍ ߞߊ߲߬ ߠߋ߬ ߗߐ߫.
ߞߎ߲߬ߕߐ߯ ߢߌ߲߬ ߠߎ߬ ߘߐߜߍ߫ ߞߊߡߊ߲ ߠߎ߬ ߘߐ߫ ߸ ߏ߬ ߟߋ߬ ߦߋ߫ ߛߎ߲ߞߎ߲߫ ߢߍߡߙߌ߫ ߟߎ߬ ߘߐߕߌߢߍ߫ ߟߊ߫ ߔߛߐߞߐ߫، ߊ߬ ߘߌ߫ ߞߊ߲߬ߛߓߍ߬ ߘߐߖߊ߬ߣߍ߲߬ ߜߘߋߜߘߋ ߘߏ߫ ߓߌ߬ߟߊ߬ ߊ߬ߟߎ߫ ߣߐ߭ ߘߐ߫، ߏ߬ ߘߏ߲߬ ߓߊ߯ ߞߍ߫ ߌߞߘߐ߫ ߸ ߘߏ߲߬ߖߟߎ߬ߡߊ߬ߟߌ ߣߌ߫ ߛߋߓߊ߯ߦߊ ߞߐߝߟߌ ߣߌ߫ ߘߌߦߊߣߊ߲ߝߋ߲ ߣߌ߫ ߘߎ߱ ߣߌ߫ ߖߏ߮ ߓߍ߯ ߟߊߘߍ߬ߣߍ߲ ߞߊ߲߬ߞߎߡߊ ߘߌ߫ ߣߐ߰ߦߊ߬ ߕߐߟߍ߫. ߒ߬ߞߵߏ߬ ߓߍ߯ ߣߴߊ߬ ߕߊ߫߸ ߊߟߎ߫ ߞߊߣߵߊ߬ ߖߌ߰ ߘߋ߬ ߞߏ߫ ߟߐ߲ߞߏ ߞߎ߬ߙߎ߲߬ߘߎ ߘߐߖߊ߬ ߜߘߋߜߘߋ ߕߋߟߋ߲ߣߍ߲߫ ߕߍ߫ ߊ߬ ߖߍ߬ߘߍ߫ ߡߊ߬ ߦߋ߲߬ ߘߋ߬، ߓߊߏ߬ ߞߎ߬ߙߎ߲߬ߘߎ ߖߍ߬ߘߍ ߘߌ߫ ߛߋ߫ ߟߊߘߍ߬ ߟߊ߫ ߘߍ߭ ߘߐߖߊ߬ߥߏ߬ ߞߏ ߞߎߡߊ ߘߐ߫ ߸ ߥߟߴߊ߬ ߘߌ߫ ߛߋ߫ ߞߍ߫ ߟߊ߫ ߞߏ ߘߏ߫ ߖߎ߭ ߘߌ߫.











































ߛߌ߰ ߟߏ߯ߟߎߣߊ߲:
 ߞߘߐߝߐߟߌ ߣߌ߫ ߝߊ߰ߡߎ߲߬ߠߌ߲ ߘߍ߬ߟߐ߲߬ߘߐ߬ߦߊ ߘߐ߫

CINQUIEME PARTIE :
Sociologie explicative et sociologie compréhensive



































ߞߘߐߝߐߟߌ ߣߌ߫ ߝߊ߰ߡߎ߲߬ߠߌ߲ ߘߍ߬ߟߐ߲߬ߘߐ߬ߦߊ ߘߐ߫
ߞߵߌ ߞߊߘߊ߲߫ ߞߙߊߕߊߕߊ߫ ߞߊ߬ ߟߐ߲ߠߌ߲ ߘߐߖߊ߬ ߜߘߋߜߘߋ߫، ߞߊ߬ ߘߊߘߐߝߙߊߢߐ߲߯ߦߊ ߟߊߘߏ߲߬ ߖߌ߰ߟߌ ߟߎ߬ ߣߌ߫ ߢߐ߲߯ ߕߍ߫، ߏ߬ ߘߌ߫ ߛߋ߫ ߊߘߡߊߦߊ ߟߐ߲ߞߏ ߣߌ߫ ߘߍ߬ߟߐ߲߬ߘߐ߬ߦߊ ߟߊ߫ ߟߐ߲ߞߏߦߊ ߦߌ߬ߘߊ߬ ߟߊ߫ ߓߊ߬؟
ߝߊ߯ߘߐߞߍ ߁߉߲ ߛߋ ߸ ߊߘߡߊߦߊ ߟߐ߲ߞߏ ߡߏߦߌ߫ ߘߊ߫߸ ߞߊ߬ ߝߘߊ߫ ߥߘߋ߬ߥߘߋ߬ߦߊ߬ߟߊ ߟߊ߫߸ ߞߵߊ߬ ߞߍ߫ ߥߘߋ߬ߥߘߋ߬ߦߊ ߞߍ߬ߟߍ ߘߌ߫. ߘߊ߬ߟߎ߬ ߜߘߍ߫ ߘߏ߲߬ ߕߴߏ߬ ߟߊ߫ ߟߊ߫ ߥߘߋ߬ߥߘߋ߬ߦߊ߬ߟߊ ߟߎ߬ ߟߊ߫ ߞߌ߬ߙߌ߲߬ߞߊ߬ߙߊ߲߬ߒ߬ߕߋ߬ߦߊ ߣߌ߫ ߔߕߊ߬ߞߊ߬ߙߌ߬ߦߊ߬ ߞߊ߲ ߘߊ߬ߟߎ߬ߒߕߊ߲߫ ߞߟߊ߬ߒߕߊ߲ ߛߌߦߊߦߊ ߞߐ߫، ߡߊ߬ߞߏ߬ߟߏ߲߬ߧߊ߬ߟߌ ߏ߬ ߝߊ߲߬ߞߊ ߓߏ߲߬ߓߊ߫ ߕߘߍ߬ ߘߍ߭ ߣߌ߫ ߝߘߏ߬ߓߊ ߣߌ߫ ߡߐ߱ ߞߊ߲߬. ߡߊ߬ߞߏ߬ߟߏ߲߬ߧߊ߬ߟߌ ߏ߬ ߘߏ߲߬ ߜߎ ߦߋ߫ ߡߐ߱ ߟߊߞߢߊ߬ ߟߊ߫ ߟߋ߬ ߘߍ߭ ߞߌ߬ߛߍ߬ߦߊ ߛߐ߬ߘߐ߲߬ ߠߊ߫ ߞߟߍߞߕߍ߫.
ߞߙߐ߬ߛߌ߬ߕߊ ߘߐ߫ ߸ ߞߏ ߟߎ߬ ߞߊ߫ ߞߊ߲߫ ߞߊ߬ ߡߊߛߓߍ߫ ߸ ߞߵߊ߬ߟߎ߬ ߞߘߐߛߍ߲߬ߛߍ߲߫، ߏ߬ ߓߐ߲߯ߕߍ߫ ߸ ߣߊ߬ߕߊ߫ ߂ ߦߋ߫ ߥߘߋ߬ߥߘߋ߬ߦߊ ߟߊ߫: ߝߛߊ߬ߙߌ߬ߟߌ ߥߟߊ߫ ߘߟߊߡߦߊߟߌ (ߞߎ߲߬ߕߐ߮ ߏ߬ ߓߘߊ߫ ߢߊߝߐ߫ ߞߊ߬ߝߊ ߘߊߡߌߣߊ ߟߊ߫)، ߊ߬ ߣߌ߫ ߊߘߡߊߦߊ ߣߊ߬ߕߐ ߛߌ߰ߢߊ ߟߊ߫ ߞߏ ߞߘߐߦߌ߬ߘߊ. ߒ߬ߞߊ߬߸ ߘߍ߬ߟߐ߲߬ߘߐ߬ߦߊ ߞߊ߬ ߥߘߋ߬ߥߘߋ߬ߦߊ ߣߊ߬ߕߊ߫ ߝߌ߬ߟߊ ߢߌ߲߬ ߠߎ߬ ߡߊߓߐ߫ ߊ߬ ߟߊ߫ ߟߋ߬ ߝߋߝߋߝߋ߫، ߟߊ߬ߕߐ߲߬ߠߌ߲ ߏ ߞߎ߲߭ ߞߍ߫ ߘߴߊ߬ߟߋ߬ ߞߊ߬ߙߊ߲߬ߓߏߟߏ߲ ߠߊ߫ ߟߐ߲ߞߏߦߊ ߘߌ߫.
߁-ߞߘߐߝߐߟߌ: ߞߘߐߝߐ ߦߋ߫ ߞߎ߲߬ߕߐ߯ ߟߋ߬ ߘߌ߫ ߸ ߡߍ߲ ߞߊ߬ ߊߟߌߡߊ߲ߘߎ߯ ߝߊ߯ߘߐߞߍ ߂߀߲ ߘߍ߬ߟߐ߲߬ߘߐ߬ߦߊ߬ߟߊ ߟߎ߬ ߟߊߡߊ߰ ߞߏߛߓߍ߫. ߛߐ߬ߛߐ߬ߟߌ ߏ߬ ߕߘߍ߬ ߡߌߣߌ߲ߡߌߣߌ߲߫ ߠߊ߫ ߣߌ߲߬ ߠߋ߬ ߖߊ߬ߓߌ ߘߐ߫: ߘߊ߲߬ߝߘߊ߬ߓߐ߬ ߞߊ߫ ߞߊ߲߫ ߞߊ߬ ߘߏ߲߬ ߡߙߌ ߟߐ߲ߞߏ ߣߌ߫ ߛߎ߲ߞߎ߲ ߟߐ߲ߞߏ ߟߎ߬ ߕߍ߫ ߓߊ߬؟ ߢߌ߬ߣߌ߲߬ߞߊ߬ߟߌ ߏ߬ ߖߋ߬ߓߌ ߘߐ߫ ߸ ߝߊ߬ߙߊ߲߬ߛߌ߬ ߕߞߌߦߟߊ ߟߎ߬ (ߋߡߌߟ ߘߎߙߑߞߍߡ) ߞߊ߬ ߡߙߌ߫ ߞߋߟߋ߲ߞߊ߲ߞߋ ߟߎ߬ ߡߞߊߘߊ߲߫، ߊ߬ߟߎ߬ ߞߊ߲߫ ߞߏ߫ ߘߍ߬ߟߐ߲߬ߘߐ߬ߦߊ߬ߟߊ ߣߌ߫ ߛߎ߲ߞߎ߲ߟߐ߲ߠߊ ߕߐ߭ ߟߎ߬ ߓߐߢߐ߲߰ߡߊ ߦߴߊ߬ ߣߊ߬ߕߊ ߢߊߞߍ ߟߋ߬ ߘߐ߫. ߊߟߌߡߊ߲ߘߎ߯ߞߊ ߟߎ߫ ߘߏ߲߬ ߞߊ߬ ߝߌ߬ߟߊ߬ߞߊ߲߬ߞߋ߬ߦߊ ߟߋ߬ ߞߍ߫ ߛߥߊ߬ߓߊ ߘߌ߫ ߦߏ߫ ߥ. ߘߌߟߑߕߋߌ߫ ߥߟߊ߫ ߊ߬ߟߎ߬ ߡߊ߫ ߛߐ߲߬ ߞߐߝߟߌ ߣߐ߰ߡߊ߲ ߛߎ߮ ߏ߬ ߡߊ߬ ߦߏ߫ ߜ. ߛߍ߲ߡߍߟ ߣߌ߫ ߡ. ߥߋߓߍߙ. ߝߌ߬ߟߊ߬ߞߊ߲ߞߋ ߡߍ߲߬ ߠߎ߬ ߟߊ߫ ߛߌ߲ߞߐ߲ߧߊߟߌ ߘߐ߫ ߸ ߛߎ߲ߞߎ߲߫ ߟߐ߲ߞߏ ߣߊ߬ߕߊ ߦߋ߫ ߊߘߡߊߦߊ ߟߐ߲ߞߏ ߢߊߦߋ ߟߋ߬ ߘߌ߫. ߘߌߟߑߕߋߌ߫ ߞߊ߲߫ ߞߏ߫ ߛߎ߲ߞߎ߲ ߦߋ߫ ߢߊߝߐ߫ ߟߊ߫ ߟߋ߬ ߞߵߊ߬ ߢߊߦߋ߫. ߡߌ߬ߛߊ߬ߟߌ߬ ߘߐ߫ ߸ ߘߐ߬ߞߏ߬ߦߊ߬ߟߊ ߦߋ߫ ߘߐ߬ߞߏ߬ߦߊ߬ ߦߋߙߋ߲ ߠߎ߫ ߟߋ߬ ߖߎ߭ ߢߊߢߌߣߌ߲߫ ߠߊ߫، ߘߍ߬ߟߐ߲߬ߘߐ߬ߦߊ߬ߟߊ ߘߏ߲߬ ߦߋ߫ ߘߍ߬ ߦߋߙߋ߲ ߠߎ߬ ߞߘߐ ߟߋ߫ ߦߌ߬ߘߊ߬ ߟߊ߫ ߛߎߋ߯ ߸ ߘߍ߬ ߟߐ߲ߞߏ ߟߎ߬ ߣߌ߫ ߛߎ߲ߞߎ߲߫ ߟߐ߲ߞߏ ߦߴߊ߬ߟߎ߬ ߕߊ߫ ߦߋߙߋ߲߫ ߞߊ߬ߙߊ߲߬ߕߊ ߝߊ߬ߛߊߙߌ ߢߊߢߌߣߌ߲߫ ߠߊ߫ ߥߊ߯ߕߌ ߓߍ߯ ߟߊ߫، ߏ߬ ߞߘߐ ߟߋ߬ ߞߴߊ߬ߟߎ߬ ߦߋ߫ ߦߋߙߋ߲ ߠߎ߫ ߖߎ߭ ߟߋ߬ ߢߊߢߌߣߌ߲߫ ߠߊ߫ ߒ߬ߞߊ߬ ߖߎ߭ ߣߐ߭ ߘߐ߫. ߘߍ߬ߟߐ߲߬ߘߐ߬ߦߊ߬ߟߊ ߘߏ߫ ߟߎ߫ ߦߋ߫ ߞߎ߬ߙߎ߲߬ߘߎ ߟߋ߬ ߞߏߝߐ߫ ߟߊ߫، ߏߜ߭ߎߛߕ ߞߐ߲ߕ ߣߴߊ߬ ߢߐ߲߰ߘߐ ߟߎ߬ ߞߎߡߊ߫ ߘߊ߫ ߘߍ߲ߢߐ߲߯ߠߊ ߣߌ߫ ߞߍߢߐ߲߯ߠߊߟߌ ߟߎ߬ ߕߍߓߊ߯ߦߊ ߟߋ߫ ߞߊ߲߬.
߂-ߢߊߦߋߟߌ ߥߟߊ߫ ߝߊ߰ߡߎ߲߬ߠߌ߲: ߞߊ߬ ߞߏ ߢߊߦߋ߫ ߸ ߏ߬ ߦߋ߫ ߡߐ߱ ߟߊ߫ ߞߏ߫ ߞߘߐ ߟߎ߫ ߝߊ߰ߡߎ߲ ߠߋ߬ ߘߌ߫. ߘߍ߬ߟߐ߲߬ߘߐ߬ߦߊ ߕߊ߫ ߞߘߐߦߌߘߊ ߞߍ߫ ߘߊ߫ ߛߐ߬ߛߐ߬ߟߌ ߥߊ߯ߕߌ ߟߋ߬ ߟߊ߫߸ ߛߐ߬ߛߐ߬ߟߌ ߡߍ߲ ߟߐ߬ ߘߊ߫ ߡߙߌ ߟߐ߲ߞߏ ߣߌ߫ ߛߎ߲ߞߎ߲ ߟߐ߲ߞߏ ߟߊ߫ ߓߐߢߐ߲߰ߡߊ ߡߊ߬ ߞߊ߬ߣߌ߲߫، ߘߏ߫ ߟߎ߫ ߞߵߊ߬ߟߎ߫ ߣߊ߬ߕߊ ߞߍ߫ ߕߍߓߊ߯ߦߊ ߖߊ߯ߕߋ ߟߋ߬ ߓߌ߬ߟߊ ߘߌ߫ ߘߡߊ߬ߟߐ߲߬ ߞߎߙߎ߲ߘߎ ߝߊ߬ߘߌ ߘߐ߫، ߘߏ߫ ߟߎ߫ ߝߣߊ߫ ߓߍ߫ ߸ ߏ߬ ߟߎ߬ ߞߊ߲߫ ߞߏ߫ ߘߊ߲߬ ߡߊ߲߫ ߞߊ߲߫ ߞߊ߬ ߞߍ߫ ߖߊ߬ߕߋ߬ߛߎ߬ߓߐ ߣߌ߫ ߞߏ߫ ߢߍߓߍ߲ ߕߍ߫. ߒ߬ߞߊ߬߸ ߟߐ߲ߞߏߕߌ߮ ߞߊ߫ ߞߊ߲߫ ߞߵߊ߬ ߖߍ߬ߘߍ߫ ߢߌ߬ߣߌ߲߬ߞߊ߫ ߟߋ߬ ߸ ߞߏ߫ ߡߎ߲߬ ߘߐ߫ ߡߐ߱ ߦߋ߫ ߞߏ ߢߌ߲߬ ߠߎ߬ ߞߍ߫؟ ߝߊ߰ߡߎ߲߬ߠߌ߲ ߦߋ߫ ߘߍ߬ ߦߋߙߋ߲ ߞߍ߫ ߟߊ߫ ߡߐ߰ ߞߋ߬ߟߋ߲߬ ߞߏ ߟߋ߬ ߘߌ߫ ߸ ߞߣߊ߬ߕߏ߫ ߊ߬ߟߎ߬ ߟߊ߫ ߞߏ ߟߎ߬ ߢߊߦߋ߫ ߟߊ߫߸ ߞߵߌ ߓߌ߬ߟߊ߬ߣߍ߲ ߕߏ߫ ߊ߬ ߕߌ߰ߟߊ߬ߡߐ߮ ߟߎ߫ ߣߐ߭ ߘߐ߫. ߘߍ߬ߟߐ߲߬ߘߐ߬ߦߊ ߘߐ߫ ߸ ߢߊߦߋߟߌ ߦߋ߫ ߡߐ߱ ߟߋ߬ ߞߍ߫ ߟߊ߫ ߘߍ߭ ߓߊߖߎ ߘߌ߫، ߓߊ߸ ߞߘߐ ߦߴߊ߬ߟߋ ߟߋ߬ ߞߋߟߋ߲߫ ߔߋ߫ ߕߊ߯ߛߌߟߊ ߟߊ߫، ߘߟߊߞߏߖߎ߯ߦߊ ߟߋ߬ ߡߐ߱ ߟߐ߬ ߟߊ߫ ߝߘߏ߬ߓߊ߬ ߞߎ߲߬ߕߐ߮ ߣߴߊ߬ ߛߌ߲ߞߐ߲ ߠߎ߬ ߢߊߝߐ߫ ߟߊ߫.  ߝߛߊ߬ߙߌ߬ ߢߊ߬ ߛߎ߯ ߛߊ߬ߓߊ߫ ߟߋ߬ ߓߍ߫:
ߡߍ߲ ߦߋ߫ ߡߐ߱ ߗߋߥߊߟߌ ߟߎ߬ ߖߎ߭ ߣߴߊ߬ ߞߎ߲߭ ߠߎ߬ ߦߌ߬ߘߊ߬ ߟߊ߫.
ߕߍߡߊߓߟߐ߫ ߝߛߊߙߌ ߡߍ߲ ߣߐ߬ ߡߐ߱ ߟߎ߬ ߢߍߡߌ߬ߘߊ߬ ߟߊ߫ ߊ߬ߟߎ߬ ߟߊ߫ ߗߋߥߊߟߌ ߕߎ߬ߡߊ.
ߦߟߌߦߕߊ߫ ߝߛߊߙߌ ߡߍ߲ ߟߐ߬ߣߍ߲߫ ߝߍ߬ߙߍ ߣߌ߫ ߞߐߝߟߌ ߟߊ߫ ߕߍߓߊ߯ߦߊ ߡߊ߬.
ߣߌ߫ ߝߊ߰ߡߎ߲ ߜߍߘߐߕߊ ߘߏ߲߬ ߞߍ߫ ߘߊ߫߸ ߊ߬ ߞߊ߫ ߞߊ߲߫ ߞߊ߬ ߕߏ߫ ߖߌ߰ߟߌ ߕߎ߬ߢߊ߬ߦߊ ߢߊߢߌߣߌ߲ ߠߋ߬ ߡߊ߬ ߛߌߟߊ߫ ߜߘߍ ߟߎ߫ ߝߍ߬ ߞߊ߬ߣߌ߲߫.
















































ߛߌ߰ ߥߐ߯ߙߐߣߊ߲: 
ߘߍ߭ ߘߐ߫ ߞߍߟߌ ߟߎ߬ ߟߊ߫ ߢߊߞߍ

SIXIEME PARTIE :
Complexité des faits sociaux






























ߘߍ߭ ߘߐ߫ ߞߍߟߌ ߟߎ߬ ߟߊ߫ ߢߊߞߍ:
ߒ ߞߍߕߐ߫ ߘߊߞߎ߲߫߄ ߠߋ߬ ߢߊߝߐ߫ ߟߴߊߟߎ߫ ߢߍ߫ ߘߍ߬ ߦߋߙߋ߲ ߠߎ߬ ߟߊ߫ ߞߏ ߜߟߍ߬ߦߊ ߞߊ߲߬ ߛߌߛߍ߲߬-ߛߌߛߍ߲߬، ߏ߬ ߟߎ߬ ߝߟߍ߫ ߣߌ߲߬:
߁߭-ߡߐ߱ ߘߌ߫ ߛߋ߫ ߞߍ߫ ߟߊ߫ ߟߐ߲ߠߌ߲ ߢߊߢߌߣߌ߲ߓߊ߮ ߣߴߊ߬ ߢߊߢߌߣߌ߲ߕߊ ߘߌ߫ ߞߋߟߋ߲ߘߌ߫ ߓߊ߬؟
 ߢߌ߬ߣߌ߲߬ߞߊ߬ߟߌ ߣߌ߲߬ ߖߋ߬ߓߌ ߦߋ߫ ߝߙߋߞߋߓߊ߫ ߟߋ߬ ߘߌ߫ ߟߐ߲ߞߏ߫ ߖߎ߯ߓߍߟߌ ߘߐ߫، ߡߐ߱ ߟߋ߬ ߟߐ߲ߞߏ ߞߍߓߊ߮ ߘߌ߫ ߸ ߡߐ߱ ߟߋ߬ ߟߐ߲ߞߏ ߞߍߓߊ߯ߕߐ ߘߌ߫. ߘߊ߲߬ ߡߊ߲߫ ߞߊ߲߫ ߞߊ߬ ߞߍ߫ ߊ߬ ߝߐ ߡߊ߬ ߞߏ߫ ߡߐ߱ ߦߋ߫ ߞߏ߫ ߢߊߢߌߣߌ߲ߕߊ ߟߋ߬ ߘߌ߫ ߸ ߡߍ߲ ߓߐߣߍ߲߫ ߕߐ߭ ߟߎ߫ ߡߊ߬ (ߛߎ߲ߞߎ߲ ߞߊ߬ߣߌ߲߫)، ߓߊߏ߬ ߢߊߢߌߣߌ߲ߕߊ ߣߌ߫ ߢߊߢߌߣߌ߲ߓߊ߮ ߓߍ߯ ߦߋ߫ ߞߋߟߋ߲߫ ߘߌ߫، ߝߍߘߍ߲ߝߋ߲ ߠߎ߫ ߏ߱ ߸ ߖߊ߯ߓߊߟߌ߫ ߕߏ߰ߝߏ߬ߟߊ ߟߎ߫ ߏ߱ ߸ ߊ߬ߟߎ߬ ߓߍ߯ ߘߌ߫ ߛߋ߫ ߞߍ߫ ߟߊ߫ ߕߌߙߌ߲ߠߌ߲ߕߊ ߘߌ߫، ߓߊ߸ ߊ߬ߟߎ߬ ߟߊ߫ ߓߍߓߊ߯ߦߊ ߦߋ߫ ߛߎߋߦߊ ߟߋ߬ ߘߌ߫، ߊ߬ߟߎ߫ ߘߏ߲߬ ߕߍ߫ ߛߴߊ߬ߟߎ߫ ߖߘߍ߬ ߞߏ ߢߊߦߋ߫ ߟߊ߫، ߓߊ ߊ߬ߟߎ߬ ߕߴߊ߬ߟߎ߫ ߖߍ߬ߘߍ߫ ߞߊ߬ߟߊߡߊ߬، ߡߐ߱ ߘߏ߲߬ ߞߵߊ߬ ߖߘߍ߬ ߟߐ߲߫ ߸ ߞߊ߬ ߟߐ߲ߠߌ߲ ߢߊߢߌߣߌ߲߫ ߏ߬ ߞߊ߲߬.
ߒ߬ߓߊ߬߸ ߦߊ߯ߟߊ߫ ߡߐ߱ (ߕߌߙߌ߲ߠߌ߲ߓߊ߮) ߘߌ߫ ߛߴߊ߬ ߖߘߍ߬ ߛߎߥߊ߲ߘߌ߫ ߟߊ߫ ߞߊ߬ ߞߍ߫ ߕߌߙߌ߲ߠߌ߲ߕߊ ߘߌ߫ ߓߊ߬؟ ߒ߬ߒߒ߬ ߝߋߎ߫߹ ߓߊߏ߬ ߞߊ߬ߞߘߐ ߢߌ߬ߣߌ߲߬ߞߊ߬ߟߌ ߛߎ߯ ߢߌ߲߬ ߡߊ߫ ߡߐ߱ ߟߎ߫ ߞߢߊ߬ ߊߘߡߊߦߊ ߟߐ߲ߞߏ ߛߌ߲ߘߌ߫ ߟߊ߫ ߝߊ߯ߘߐߞߍ߁߉߲ ߠߊ߫، ߟߐ߲ߞߏ ߏ߬ ߟߎ߬ ߘߏ߲߬ ߢߊ߬ߕߣߐ ߞߊ߫ ߓߏ߲߬ ߞߏߛߓߍ߫. ߘߍ߭ ߦߋߙߋ߲ ߠߎ߫ ߝߊ߰ߡߎ߲ ߓߟߏ߫ ߡߊ߬߸ ߘߍ߬ߟߐ߲߬ߘߐ߬ߦߊ ߦߋ߫ ߡߐ߱ ߟߐ߲ߞߏ ߟߋ߬ ߘߌ߫ ߕߘߋ߫. ߡߍ߲ ߞߊ߫ ߞߊ߲߫ ߞߊ߬ ߟߐ߲߫ ߞߵߊ߬ ߝߊ߰ߡߎ߲߬ ߸ ߏ߬ ߟߋ߬ ߦߋ߫ ߡߐ߱ ߖߏ߮ ߞߎ߲߬ߠߊߛߌ߰ ߢߊ ߟߊߕߊ߯ߡߊ߫ ߢߊ ߢߊߢߌߣߌ߲ ߘߌ߫ ߘߍ߭ ߘߐ߫. ߊߘߡߊߘߋ߲߫ ߞߙߎ ߕߍ߫ ߡߐ߰ ߟߊߣߍ߲߫ ߢߐ߲߰ ߞߊ߲ ߜߊ߲߰ߛߊ߲ ߘߌ߫ ߘߋ߬، ߞߙߎ ߕߍߓߊ߯ߦߊ ߣߴߊ߬ ߤߌ߲ߓߊ߯ߦߊ ߦߋ߫ ߞߍߢߐ߲߯ߠߊߟߌ ߟߋ߬ ߞߐߝߟߌ ߘߌ߫ ߸ ߡߍ߲ ߢߊߦߋ ߣߴߊ߬ ߝߊ߰ߡߎ߲ ߦߋ߫ ߘߍ߬ߟߐ߲߬ߘߐ߬ߦߊ߬ ߣߊ߬ߕߊ ߖߍ߬ߘߍ-ߖߍ߬ߘߍ ߘߌ߫.
߂߲-ߘߍ߬ ߛߎߋߦߊ ߦߋ߫ ߘߐߓߍ߲߬ ߠߊ߫ ߟߋ߬: 
ߘߍ߬ ߦߋߙߋ߲ ߟߐ߲ߠߌ߲ ߣߐ߬ ߟߐ߲ߞߏߘߐߦߊ ߝߙߋߞߋ ߟߋ߫ ߦߌ߬ߘߊ߬ ߟߊ߫ ߒ߬ ߠߊ߫ ߟߐ߲ߠߌ߲ ߕߊ߯ߛߌߟߊ ߦߋߞߏ ߘߏ߫ ߟߎ߫ ߘߐ߫، ߝߟߐ: ߊߘߡߊߦߊ ߟߐ߲ߞߏ߫ ߞߍߕߊ ߦߋ߫ ߛߎߋߦߊ ߘߐߓߍ߲߬ߣߍ߲ ߠߋ߬ ߘߌ߫، ߘߍ߬ ߞߏ ߘߏ߲߬ ߕߍ߫ ߞߍ߫ ߕߋ߲߬ ߝߋߎ߫ ߣߌ߫ ߖߌ߰ߟߌ ߣߌ߫ ߦߟߌߦߊ ߡߊ߫ ߘߐߓߍ߲߬ ߸ ߡߍ߲ ߘߌ߫ ߛߴߊ߬ ߞߍ߫ ߟߊ߫ ߢߊߣߐ߫ ߘߌ߫ ߕߏ߫ ߊ߬ ߡߊ߬߸ ߖߐ߲߰ߛߊ߫ ߖߎ߯ߓߍߟߌ ߘߌ߫ ߛߋ߫ ߞߍ߫ ߟߊ߫߸ ߊ߬ ߣߴߊ߬ ߟߊ߫ ߛߎߋߦߊ ߓߍߓߊ߯ߦߊ ߘߌ߫ ߛߋ߫ ߕߊ߬ ߟߊ߫ ߡߍ߲ ߡߊ߬ ߕߐߟߍ߫. ߘߍ߬ ߞߏ ߕߍ߫ ߘߌߒߡߊ߫ ߝߋ߲߫ ߘߌ߫ ߘߋ߬، ߒ߬ߞߊ߬߸ ߊ߬ ߦߋ߫ ߟߊߟߐ߬ ߟߊ߫ ߟߋ߬ ߛߋ߲߬ߞߊ߲߬. ߏ߬ ߘߐ߫ ߸ ߡߐ߱ ߟߐ߲ߞߏ ߟߊ߫ ߢߍߕߊ߮ ߦߋ߫ ߓߐ߫ ߟߊ߫ ߖߌ߰ߟߌ ߣߌ߫ ߦߟߌߦߊ ߣߌ߫ ߞߏ ߟߎ߬ ߟߊ߫ ߝߙߊ߬ߒ߬ߞߊ߲߬ߠߌ߲ ߣߌ߫ ߡߍ߲ߠߌ߲ ߠߋ߬ ߘߐ߫.
߃߲-ߘߍ߬ ߛߎߋߦߊ ߦߋ߫ ߕߊ߯ߡߊ߫ ߟߊ߫ ߞߎ߬ߙߎ߲߬ߘߎ ߟߎ߫ ߟߋ߬ ߞߣߐ߫ ߓߊ߬؟
 ߛߎ߲ߞߎ߲ ߦߋߙߋ߲ ߠߎ߬ ߟߊ߫ ߝߙߍߕߍߕߍߦߊ ߦߋ߫ ߞߎ߲߬ߙߎ߲߬ߘߎ ߟߎ߫ ߦߟߍ߬ߡߊ߲߬ߓߊߟߌߦߊ ߟߋ߬ ߦߌ߬ߘߊ߬ ߟߊ߫߸ ߏ߬ ߡߍ߲ ߠߎ߬ ߢߊߦߋ ߦߋ߫ ߓߟߏߦߊ߫ ߟߐ߲ߞߏ ߟߎ߫ ߛߓߍ߬ ߘߐ߬ ߣߕߊ ߘߌ߫.
ߦߊ߯ߟߊ߫ ߘߍ߬ߟߐ߲߬ߘߐ߬ߦߊ ߓߍ߫ ߛߋ߫ ߞߊ߬ ߖߎ߬ߦߊߟߌ ߕߍߓߊ߯ߦߊ߫ ߡߊ߬ߛߊ߬ߦߌ߲߬ߛߊ߬ߦߌ߲߬ߕߊ ߟߎ߬ ߝߣߊ߫ ߞߍ߫ ߞߎ߬ߙߎ߲߬ߘߎ ߘߌ߫ ߘߍ߭ ߘߐ߫ ߓߊ߬؟ ߏ ߛߎ߬ߘߎ߲߬ߡߊ߲߫ ߒ߬ߒߒ߬ ߠߋ߬ ߟߊ߫ ߞߏߛߓߍ߫، ߘߍ߬ߟߐ߲߬ߘߐ߬ߦߊ ߓߴߛߋ߫ ߞߊ߬ ߘߏ߫ ߟߎ߫ ߢߍߓߍ߲߬، ߒ߬ߞߊ߬ ߘߊ߲߬ߕߍ߰ߓߐ߬ߓߊ߫ ߟߋ߬ ߓߎ߲ߓߎ߲߫ ߣߌߒߕߊ߲ ߣߌ߫ ߘߍ߭ ߞߣߐ߫ ߡߐ߯ ߣߌߡߊ ߟߎ߬ ߕߍ߫، ߓߊߏ߬ ߊߘߡߊߘߋ߲ ߕߘߍ߬ ߟߊ߫ ߟߋ߬ ߊ߬ ߟߊ߫ ߞߏ߫ ߣߊ߬ߕߐ ߟߎ߬ ߘߐ߫ ߸ ߊ߬ ߞߍ߫ ߘߊ߫ ߥߣߍ߬ߕߌ߯ ߘߌ߫ ߓߊ߬ ߥߟߊ߫ ߥߣߍ߬ߒߕߊ߲߫ ߤߊߡߊ߲߫ ߘߓߌ߬ߘߐ߬ߡߐ߮. ߛߋ ߦߋ߫ ߊߘߡߊߘߋ߲ ߢߍ߫ ߞߊ߬ ߖߊ߲߬ߖߏ߲߫ ߣߊ߬ߕߐ ߟߎ߬ ߡߊߦߟߍ߬ߡߊ߲߫ ߊ߬ ߛߊ߬ߥߏ߬ߣߊ߲߬ߕߊ ߟߊ߫ ߝߛߊߦߌ߫. ߣߌ߫ ߡߐ߰ ߘߴߊ߬ ߟߊߓߐ߫ ߞߎߡߊ߫ ߝߍ߬ ߸ ߊߘߡߊߦߊ ߟߐ߲ߞߏ ߓߍ߯ ߘߐ߫ ߸ ߟߊ߬ߞߙߐ߬ߛߌ߬ߓߊ߮ ߏ߱ ߸ ߟߊ߬ߞߙߐ߬ߛߌ߬ߕߊ ߏ߱ ߸ ߏ߬ ߓߍ߯ ߦߋ߫ ߛߎ߲ߞߎ߲߫ ߞߋߟߋ߲߫ ߠߋ߬ ߘߌ߫: ߡߐ߱ ߞߊ߬ߣߌ߲߫، ߏ߬ ߟߋ߬ ߘߏ߲߬ ߞߍ߫ ߘߌߡߊ߲߫ ߞߊ߬ ߟߐ߲ߞߏߕߌ߮ ߟߊߘߏ߲߬ ߥߊ߭ ߟߊ߫ ߝߙߋߕߎ߫. ߒ߬ߞߊ߬ ߘߍ߬ߟߐ߲߬ߘߐ߬ߦߊ ߦߋ߫ ߟߐ߲ߞߏ ߕߐ߭ ߟߎ߬ ߕߊ߫ ߝߘߏ߬ߓߊ߬ ߞߊߡߊ߲ ߞߣߐ߫ ߞߎ߬ߙߎ߲߬ߘߎ߬ ߘߐߖߊ ߣߌ߫ ߦߌߘߊߞߊߟߌ ߜߘߋߜߘߋ ߓߟߏ ߡߊ߬، ߓߊ߬ߙߌ߫ ߸ ߝߊ߬ߛߊߙߌ ߘߊ߲߬ ߕߍ߫ ߘߍ߬ߟߐ߲߬ߘߐ߬ߦߊ ߕߊ ߘߌ߫ ߘߋ߬، ߟߐ߲ߞߏ ߕߐ߭ ߓߍ߯ ߦߋ߫ ߘߏ߫ ߞߍ߫ ߟߴߊ߬ ߘߐ߫ ߗߐ߫.
߄߲-ߘߍ߬ߟߐ߲߬ߘߐ߬ߦߊ ߓߏߟߏ߲ߝߘߊ ߟߎ߬:
 ߘߍ߬ߟߐ߲߬ߘߐ߬ߦߊ ߦߋ߫ ߓߟߏߦߊ߫ ߟߊ߫ ߞߏ߫ ߛߊ߬ߓߊ߫ ߟߋ߬ ߘߐ߫: ߘߍ߬ ߢߣߊߡߦߊ ߞߊߡߊ߲ ߠߎ߬، ߝߙߋߞߋ ߡߍ߲ ߠߎ߬ ߦߋ߫ ߘߍ߭ ߞߣߐ߫، ߊ߬ ߣߌ߫ ߘߍ߭ ߘߌ߲߬ߞߌߙߊ ߟߎ߬.
ߘߍ߬ ߢߣߊߡߦߊ ߦߋ߫ ߞߏ߫ ߘߊ߲ߘߐ߫ ߢߌ߲߬ ߠߎ߫ ߟߋ߬ ߘߌ߫: ߟߊ߬ߞߟߏ߬ߞߟߏ߬ߟߌ، ߞߍ߲ߘߍߦߊ، ߓߘߍ߬ߓߘߍ߬ߟߌ، ߛߌߟߊ߫ ߓߌߟߊ ߝߘߏ ߥߟߊ߫ ߞߎ߬ߙߎ߲߬ߘߎ ߟߎ߫ ߕߣߊ߬ ߞߍ، ߓߌ߬ߟߊ߬ߢߐ߲߰ߡߊ، ߛߌ߲߬ߝߏ߲߬ߧߊ߬ߟߌ، ߘߋ߬ߙߌ߬ߘߊ، ߛߌ߲߬ߝߏ߲߬ߘߊ ߊ߬ ߣߌ߫...
ߘߍ߭ ߝߙߋߞߋ ߟߎ߬: ߏ߬ ߟߎ߫ ߡߌ߬ߛߊ߬ߟߌ ߝߟߍ߫: ߛߋߓߊ߯ߦߊ، ߞߍ߬ߟߍ، ߓߍ߲߬ߓߊߟߌߦߊ، ߕߋߟߋ߲ߓߊߟߌߦߊ، ߘߐ߱، ߦߟߍ߬ߡߊ߲߬ߠߌ߲، ߛߋ߲߬ߓߐ߬ߞߏ߬ߘߐ، ߊ߬ ߣߌ߫...
ߘߍ߭ ߘߌ߲߬ߞߌߙߊ ߟߎ߬ ߦߋ߫ ߞߐߙߍ ߣߌ߫ ߥߊߟߌߘߊ ߣߌ߫ ߞߏ߲ߞߏߘߐߟߊ ߣߌ߫ ߘߎ߰ߓߊ ߣߴߊ߬ ߢߐ߲߰ߘߐ ߟߎ߫ ߟߋ߬ ߞߏ߫ ߘߌ߫.  ߘߍ߬ߟߐ߲߬ߘߐ߬ߦߊ ߦߋ߫ ߘߍ߭ ߦߋߙߋ߲ ߞߙߎߞߍ߬ߙߍ ߣߴߊ߬ ߝߘߏ߬ߓߊ߬ ߞߊߙߊ߲ ߠߋ߬ ߘߌ߫، ߒ߬ߓߊ߬ ߏ߬ ߘߐ߫ ߸ ߘߍ߬ߟߐ߲߬ߘߐ߬ߦߊ ߣߌ߫ ߘߍ߭ ߢߣߊߡߦߊ ߦߋߞߏ ߓߍ߯ ߟߊߘߍ߬ߣߍ߲ ߠߋ߫ ߞߊ߬ߙߊ߲߬ ߠߊ߫߸ ߊ߬ߟߎ߬ ߟߊ߫ ߓߏ߲߬ߧߊ ߣߴߊ߬ߟߎ߬ ߟߊ߫ ߘߐ߯ߦߊ ߘߐ߫ ߣߌ߫ ߞߘߐߟߊ߫ ߕߍ߫. ߘߍ߭ ߛߎߋߦߊ ߘߐߓߍ߲߭ ߸ ߏ߬ ߦߋ߫ ߕߊ߬ߡߌ߲߬ ߠߊ߫ ߖߌ߰ߟߌ ߣߌ߫ ߘߌߞߍߘߌߞߍ ߟߋ߬ ߝߍ߬ ߸ ߏ߬ ߟߎ߬ ߡߍ߲ ߠߎ߬ ߟߊߕߐ߫ ߗߋߥߊߟߌ߫ ߕߞߌߕߞߌ ߟߎ߫ ߡߊ߬߸ ߞߣߊ߬ߕߏ߫ ߝߛߊ߬ߙߌ߬ ߟߊ߫ ߦߟߌߦߊ ߦߋߟߋ߲ ߠߊ߫. 
ߡߌ߬ߛߊ߬ߟߌ߬ ߘߐ߫ ߸ ߣߌ߫ ߝߘߎߛߊ ߛߌߦߊߦߊ߫ ߘߊ߫ ߘߍ߭ ߡߍ߲ ߞߣߐ߫ ߸ ߊ߬ ߞߘߐ ߕߴߛߋ߫ ߕߊ߬ ߟߊ߫ ߝߘߎߗߍ ߣߌ߫ ߝߘߎߡߛߏ ߟߊ߫ ߕߍߝߘߊ ߘߐߙߐ߲߫ ߡߊ߬ ߘߋ߬. ߏ߬ ߟߋ߬ ߣߐ߬ ߘߎߙߑߞߍߡ ߟߐ߬ ߟߊ߫ ߘߊ߲߬ߕߍ߰ߓߐ ߟߊߘߏ߲߬ ߠߊ߫ ߢߍߡߙߌ ߣߌ߫ ߘߌߞߍߘߌߞߍ ߕߍ߫ ߝߋߝߋߝߋ߫. ߊ߬ ߞߵߊ߬ ߢߊߢߌߣߌ߲߫ ߘߍ߬ߟߐ߲߬ߘߐ߬ߦߊ߬ߟߊ ߓߍ߯ ߝߍ߬ ߸ ߞߏ߫ ߓߍ߯ ߦߴߊ߬ ߖߘߍ߬ ߟߊߞߛߌ߫ ߥߎߦߊ߫ ߕߎ߬ߢߟߊ߬ߡߊ ߟߎ߫ ߡߊ߬߸ ߏ߬ ߡߍ߲ ߦߋ߫ ߝߘߏ߬ߓߊ߬ ߡߙߌ ߘߌ߫ ߥߟߊ߫ ߢߍߡߙߌ ߤߊߡߊ߲߫ ߢߍߓߛߌߞߟߌ ߤߊߡߊ߲߫ ߕߍ߫ ߝߘߏ߬ߓߊ߬ ߕߎߢߊ. ߣߌ߫ ߞߏ߫ ߢߊߦߋߕߊ ߟߎ߫ ߝߛߊ߬ߙߌ߬ ߘߴߊ߬ ߞߎ߲߬ߡߊ߬ߟߊ ߡߊ߬ ߕߋ߲߬ ߛߎߋߦߊ ߕߊ߬ߣߊ ߘߐ߫ ߸ ߏ߬ ߘߌ߫ ߞߍ߫ ߝߙߋߞߋߓߊ ߘߌ߫ ߟߐ߲ߠߌ߲ ߡߊ߬ߝߊ߲ ߝߍ߬.


























ߛߌ߰ ߥߐ߯ߙߐ߲ߥߌߟߊߣߊ߲:
ߘߍ߬ߟߐ߲߬ߘߐ߬ߦߊ ߦߟߌߦߊ ߟߎ߬

SEPTIEME PARTIE :
Les théories sociologiques

































ߘߍ߬ߟߐ߲߬ߘߐ߬ߦߊ ߦߟߌߦߊߓߊ ߟߎ߬
ߘߍ߬ߟߐ߲߬ߘߐ߬ߦߊ ߘߐ߬ߡߙߌ߬ߓߊ ߢߌ߲߬ ߠߎ߬ ߦߋ߫ ߟߐ߲ߞߏߕߌ߮ ߟߎ߬ ߕߊ߯ߛߌߟߊ ߜߙߋ߬ߡߊߕߍ߰ߣߍ߲߫ ߠߋ߬ ߘߌ߫ ߸ ߘߍ߬ߟߐ߲߬ߘߐ߬ߦߊ ߞߎߘߍߞߎߘߍߦߊ ߞߊ߲߬߸ ߘߍ߭ ߦߋߞߏ ߟߎ߬ ߘߐ߫. ߏ߬ ߤߊߞߟߌߦߊ߫ ߘߊߡߊ߲ߘߐ߫ ߝߟߍ߫:
߁-ߗߋߘߊߞߋ߲ߞߋߦߊ: ߘߍ߭ ߦߋߙߋ߲ ߠߎ߬ ߢߊߢߌߣߌ߲ ߟߊߜߟߍ߬ߦߊ ߞߏߛߐ߲߬ ߸ ߊ߬ ߖߎ߭ ߡߊ߬، ߘߍ߬ߟߐ߲߬ߘߐ߬ߦߊ߬ߟߊ ߘߏ߫ ߟߎ߫ ߞߵߌ ߞߎ߲߬ߛߌ߲߫ ߘߍ߭ ߦߋߙߋ߲ ߠߎ߬ ߢߊߝߐ ߡߊ߬ ߊ߬ߟߎ߫ ߟߐ߬ߘߎ߮ ߡߊ߬ ߥߟߊ߫ ߗߋߘߊ ߡߊ߬. ߟߐ߬ߘߎ߮ ߥߟߊ߫ ߗߋߘߊ߫ ߛߍ߲ߛߍ߲ ߢߊ߬ߕߣߐ ߘߏ߲߬ ߞߊ߫ ߓߏ߲߬ ߓߊߟߋ߬ ߘߍ߬ߟߐ߲߬ߘߐ߬ߦߊ ߝߛߊ߬ߙߌ߬ߢߊ ߕߐ߭ ߟߎ߬ ߕߍߡߊ߬. ߗߋߘߊߞߊ߲ߞߋߦߊ ߦߋ߫ ߗߍߕߦߊ ߞߎ߲߬ߕߐ߮ ߘߏ߫ ߟߋ߬ ߘߌ߫ ߸ ߡߍ߲ ߦߋ߫ ߊ߲߬ߜ߭ߌ߬ߟߋ߬ ߖߡߊߣߊ ߡߐ߱ ߟߎ߬ ߟߊ߫ ߡߐ߰ߟߐ߲߬ߘߐ߬ߦߊ ߟߐ߲ߠߌ߲ߦߡߊ ߟߐ߲ߠߌ߲߫ ߢߣߊߡߊ ߦߌ߬ߘߊ߬ ߟߊ߫߁߉߂߀ ߝߊ߲߭ ߝߍ߬. ߊߡߙߌߞߌ߫ ߘߍ߬ߟߐ߲߬ߘߐ߬ߦߊ ߝߣߊ߫ ߞߵߊ߬ ߟߊߖߌߡߌ߲߫ ߤߊ߲߯ ߁߉߆߀ ߝߊ߲߭ ߝߍ߬.
ߗߋߘߊߞߊ߲ߞߋߦߊ ߦߋ߫ ߘߌߞߍߘߌߞߍ߫ ߟߋ߬ ߘߌ߫ ߸ ߡߍ߲ ߕߊ߬ߣߍ߲߬ ߝߊ߯ߘߐߞߍ߫ ߁߉߲ ߛߐ߰ߙߊ߲߬ߢߊ ߡߊ߬ ߜߘߋߜߘߋߦߊ߫ ߓߟߏ߫ ߡߊ߬. ߊ߰ ߊ߬ ߦߌ߬ߘߊ߬ ߟߊ߫ ߟߋ߬ ߞߏ߫ ߘߍ߭ ߞߣߐߡߐ߮ ߓߍ߯ ߦߋ߫ ߝߋ߲߫ ߞߋߟߋ߲ ߞߣߐ߫ ߞߌߛߍ ߟߋ߬ ߘߌ߫ ߸ ߡߍ߲ ߕߴߛߋ߫ ߘߐߕߟߊ߫ ߟߊ߫ ߤߓߊߘߊ߲߫، ߓߊߏ߬ ߸ ߢߊ߬ߕߣߐ ߦߴߊ߬ ߞߣߐߡߐ߮ ߞߋ߬ߟߋ߲߬ߞߋ߬ߟߋ߲߬ߠߊ ߓߍ߯ ߟߋ߬ ߟߊ߫ ߞߐߘߍ߫، ߓߊ߬ߙߌ߬ ߸ ߊ߬ ߓߍ߯ ߦߴߊ߬ ߕߊ߫ ߢߣߊߡߦߊ߫ ߗߋ ߞߍ߫ ߟߊ߫ ߘߍ߭ ߟߊ߫ ߓߍ߲߭ ߘߐ߫، ߏ߬ ߟߋ߬ ߣߐ߬ ߊ߬ߟߎ߬ ߓߍ߯ ߞߍ߫ ߟߊ߫ ߛߋ߲ߛߋߘߋ߲ ߘߌ߫ ߘߍ߭ ߡߊ߬، ߡߊߟߌߣߐߥߎߛߑߞߌ (߁߉߄߄) ߣߌ߫ ߙߊߘߌߞߟߌߝ ߓߙߊߥߐ߲ߣ (߁߉߅߂ ߟߊ߫) ߓߍ߯ ߞߵߏ߬ ߟߊߛߙߋߦߊ߫. ߡߊߟߌߣߐߥߎߛߑߞߌ߫ ߣߌ߫ ߙߊߘߌߞߟߌߝ ߓߙߊߥߐ߲ߣ ߓߍ߯ ߞߵߏ߬ ߟߊߛߙߋߦߊ߫߁߉߄߄-߁߉߅߂ ߟߊ߫.
ߗߋߘߊߞߊ߲ߞߋߦߊ߫ ߝߘߏ߬ߓߊ߬ ߡߙߌ ߦߋ߫ ߘߍ߬ߟߐ߲߬ߘߐ߬ߦߊ߬ߟߊ ߟߎ߬ ߟߊ߫ ߘߏ߲߬ߒߘߐ ߟߋ߬ ߢߊߢߌߣߌ߲߫ ߠߊ߫، ߊ߬ߟߎ߫ ߦߋ߫ ߘߍ߭ ߞߏ ߟߎ߬ ߢߊߝߐ߫ ߟߴߊ߬ߟߎ߫ ߟߐ߬ߘߎ߮ ߥߟߴߊ߬ߟߎ߬ ߗߋߘߊ ߟߋ߬ ߡߊ߬ ߘߍ߭ ߞߣߐ߫، ߓߊߏ߬ ߸ ߟߐ߬ߘߎ߯ ߏ߬ ߟߎ߬ ߓߐ߲߯ߕߍ߫ ߸ ߊ߬ߟߎ߬ ߓߐ ߘߊ߬ߟߎ߬ ߛߌ߫ ߕߍ߫ ߏ߬ ߘߐ߫. ߣߌ߫ ߗߋߘߊߞߊ߲ߞߋߦߊ ߛߌ߲ߘߌ߫ ߘߊ߫ ߡߊߟߌߣߐߥߎߛߑߞߌ߫ ߊߡߋߙߞߌߞߊ ߟߋ߬ ߓߟߏ߫ ߸ ߟߐ߬ߘߎ߮ ߞߎ߲߬ߕߐ߮ ߞߏ߬ߣߌ߲߬ ߕߘߍ߬ ߝߐ߫ ߟߊ߫ ߘߍ߬ߟߐ߲߬ߘߐ߬ߦߊ ߝߍ߬ ߞߊ߬ߦߌ߯ ߊ߬ ߡߏߦߌ߫ ߕߎߡߊ، ߓߊߏ߬ ߸ ߞߐ߲ߕ ߣߌ߫ ߛߑߔߍ߲ߛߍߙ ߥߟߊ߫ ߘߎߙߑߞߍߡ ߠߎ߫ ߞߵߊ߬ߟߋ߬ ߞߎ߲߬ߕߐ߮ ߛߌ߲ߞߊ߫ ߛߎ߲ߞߎ߲߫ ߟߐ߲ߞߏ ߟߎ߫ ߟߋ߬ ߡߊ߬߸ ߊ߬ ߕߞߌߕߞߌ ߘߐ߫ ߣߌߡߊߘߐߦߊ، ߞߏ߬ߣߌ߲߬ ߘߍ߭ ߓߐ߫ ߘߊ߫ ߗߋߘߊߞߊ߲ߞߋ ߟߎ߬ ߢߣߊ߫ ߟߋ߬ ߌߞߏߡߌ߲߬ ߝߋ߲߫ ߞߋߟߋ߲ ߡߍ߲ ߦߋ߫ ߦߏ߫ ߛߌ߲߬ߝߏ߲ ߠߎ߬، ߊ߬ߟߎ߫ ߝߊ߲߬ ߞߋߟߋ߲ ߕߴߛߋ߫ ߢߊߦߋ߫ ߟߊ߫ ߤߓߊߘߊ߲߫ ߣߴߊ߬ ߣߌ߫ ߓߌ߬ߟߊ߬ߢߐ߲߰ߡߊ ߕߐ߭ ߟߎ߬ ߡߊ߫ ߞߊ߬ߙߊ߲߬ ߞߋߟߋ߲ߘߌ߫ (ߞߙߎߞߍ߬ߙߍ ߞߊ߬ߣߌ߲߫). ߏ߬ ߡߌ߬ߛߊ߬ߟߌ ߦߋ߫ ߟߋ߬ ߦߏ߫ ߝߊ߬ߘߌ ߛߐ߰ߙߊ߲߬ ߞߋߟߋ߲߫ ߓߊ߯ ߘߛߍ߫ ߞߟߍߞߕߍ߫ ߸ ߕߐ߭ ߓߍ߯ ߘߴߊ߬ ߟߊߞߏߟߐ߲߫، ߣߌ߫ ߣߏ߱ ߖߊ߲߬ߞߊ߬ߙߏ߬ ߘߊ߫߸ ߛߐ߲߭ ߏ߱ ߸ ߓߌߢߍ ߏ߱ ߸ ߖߎ߬ߛߎ ߏ߱ ߸ ߞߎ߲߭ ߏ߱ ߸ ߊ߬ ߓߍ߯ ߟߊߘߍ߬ߣߍ߲ ߘߴߊ߬ ߟߊߞߏߟߐ߲߫ ߞߐߘߍ߫، ߘߍ߭ ߝߣߊ߫ ߣߴߊ߬ ߞߣߐߝߋ߲ ߓߍ߯ ߏ߬ ߢߊ ߟߋ߬ ߕߘߋ߫.
ߌߞߘߐ߫ ߝߊ߯ߘߐߞߍ ߁߉߲ ߠߊ߫߸ ߛߑߔߍ߲ߛߍߙ ߞߵߊ߬ ߦߌ߬ߘߊ߬ ߞߏ߫:
 "ߛߏߡߐ߯ߦߊ ߛߎ߯ߦߊ ߓߍ߯ ߘߐ߫ ߸ ߓߊ߯ߙߊߝߋ߲ ߏ߱ ߸ ߣߊߡߎ߲ ߏ߱ ߸ ߟߐ߬ߘߎ߮ ߦߴߊ߬ ߓߍ߯ ߟߊ߫߸ ߗߋߘߊ ߦߴߊ߬ ߓߍ߯ ߟߊ߫، ߏ߬ ߓߍ߯ ߘߏ߲߬ ߦߋ߫ ߛߌ߲߬ߝߏ߲ ߞߙߎߞߍ߬ߙߍ ߘߏ߫ ߟߋ߬ ߓߊߖߎ ߘߌ߫".
ߗߋߘߊߞߊ߲ߞߋ ߟߎ߬ ߘߐߕߟߊߣߍ߲߫ ߞߙߎ߫ ߝߌ߬ߟߊ߫ ߟߋ߬ ߕߍ߫:
ߗߋߘߊߞߊ߲ߞߋߦߊ ߘߝߊߣߍ߲: ߡߊߘߋߟߍߣ ߜ߭ߙߊߥߌߕߑߖ߭ ߟߋ߬ ߞߊ߬ ߗߋߘߊߞߊ߲ߞߋߦߊ߫ ߞߏߟߌߞߏߟߌ ߦߋ߫ ߡߊߟߌߣߐߥߎߛߑߞߌ߫ ߡߙߌߦߊ ߘߐ߫. ߗߋߘߊ ߦߋ߫ ߕߊ߬ ߟߊ߫ ߘߍ߬ߞߊ߲ߞߋ ߓߍ߯ ߟߋ߬ ߡߊ߬، ߘߍ߭ ߣߌ߫ ߟߐ߲ߠߌ߲ߧߊ ߓߊߖߎ ߓߍ߯ ߦߋ߫ ߘߍ߬ߟߐ߲߬ߘߐ߬ߦߊ ߗߋߘߊ ߟߊߓߊ߯ߙߊ߫ ߟߊ߫، ߓߊߖߎ ߏ߬ ߓߍ߯ ߦߋ߫ ߛߋ߲ߛߋߘߋ߲ ߠߋ߬ ߘߌ߫.  ߣߌ߲߬ ߓߍ߯ ߘߐ߫ ߸ ߒ߬ ߘߌ߫ ߛߴߊ߬ ߞߙߐ߬ߛߌ߬ ߟߊ߫ ߞߏ߫ ߗߋߘߊߞߊ߲ߞߋߦߊ ߦߋ߫ ߘߍ߭ ߓߍ߲߬ߣߍ߲ ߠߋ߫ ߦߌ߬ߘߊ߬ ߟߊ߫ ߒ߬ ߠߊ߫ ߗߋߘߦߊ ߘߐ߫ ߸ ߡߍ߲ ߘߍ߬ߞߊ߲ߞߋ ߓߊߖߎ ߏ߬ ߓߍ߯ ߦߋ߫ ߛߋ߲ߛߋߘߋ߲ ߠߋ߬ ߘߌ߫، ߓߊ ߸ߓߊߖߎ ߏ߬ ߓߍ߯ ߦߴߊ߬ ߕߊ߫ ߓߊ߯ߙߊ߫ ߞߍ߫ ߟߊ߫ ߘߝߊ߫ ߓߟߏ߫ ߟߋ߬ ߡߊ߬ ߞߐ߲߫. ߓߙߏߣߡߌߟߊߝ߭ ߡߊߟߌߣߐߥߎߛߑߞߌ߫ ߣߌ߫ ߙߊߘߌߞߟߌߝ ߓߙߊߥߐ߲ߣ ߠߋ߬ ߞߊ߬ ߡߙߌߦߊ ߏ߬ ߟߊߓߊ߬ߕߏ߬ ߞߏߛߓߍ߫.
ߗߋߘߊߞߊ߲ߞߋߦߊ ߡߊߓߍ߲߬ߣߍ߲:
ߙߏߓߍߙ ߡߍߙߑߕߐ߲߫ ߠߋ߬ ߞߵߊ߬ ߟߊߝߛߊ߬، ߊ߬ ߞߊ߲߫ ߞߏ߫ ߗߋߘߊߞߊ߲ߞߋߦߊ ߞߊ߫ ߞߊ߲߫ ߞߊ߬ ߡߊߓߍ߲߬ ߘߍ߭ ߛߏ߯ߙߏߢߊ ߣߴߊ߬ ߞߊߡߊ߲ ߣߴߊ߬ ߕߎ߬ߡߊ ߟߋ߬ ߡߊ߬. ߡߍߙߑߕߐ߲߫ ߠߊ߫ ߞߎߡߊ ߓߊߖߎ ߦߋ߫ ߘߌߞߍߘߌߞߍ ߣߌ߫ ߛߎߋߦߊ ߟߊ߫ ߝߊߢߐ߲߯ߞߐ ߟߋ߬ ߘߐ߫، ߝߏ߬ߘߏߢߐ߲߰ߡߊ ߏ߬ ߦߋ߫ ߦߌߟߊ߫ ߛߊ߬ߓߊ߫ ߟߋ߬ ߘߐ߫:
߁߭-ߊ߬ ߘߌ߫ ߛߋ߫ ߦߋ߫ ߟߊ߫ ߘߍ߬ ߞߋߟߋ߲߫ ߞߣߐ߫، ߓߍ߯ ߞߎ߲߬ߞߏ ߕߍ߫ ߟߥߊߟߌ߫ ߟߊ߫ ߢߊ߫ ߞߋߟߋ߲߫ ߡߊ߬ ߓߍ߯ ߓߟߏ߫.
߂߲-ߡߊ߬ߓߍ߲߬ߠߌ߲߬ ߞߏ ߘߊ߬ߟߎ ߘߏ߫ ߟߋ߬ ߣߊߡߎ߲߫ ߞߘߐ ߘߏ߫ ߟߎ߫ ߦߋ ߘߌ߫ ߘߍ߭ ߘߐ߫ ߸ ߡߍ߲ ߠߎ߬ ߕߍ߫ ߞߏ߫ ߢߊ߬ ߟߊ߫ ߡߎ߬ߕߎ߲߬ ߝߊߦߌߘߊ߫، ߏ߬ ߡߌ߬ߛߊ߬ߟߌ ߘߏ߫ ߟߋ߬ ߔߏ߰ߕߌ߮ ߟߎ߬ ߟߊ߫ ߞߊߓߊ߲ߦߊ ߘߌ߫ ߝߟߐ߫ ߣߌ߫ ߓߌ߬.
߃߲-ߛߎߋߦߊ ߝߣߊ߫ ߦߴߊ߬ ߦߌ߬ߘߊ߬ ߟߊ߫ ߟߋ߬ ߞߏ߫ ߡߐ߱ ߣߌ߫ ߘߍ߭ ߡߊ߬ߞߏ ߘߌ߫ ߛߋ߫ ߢߊ߬ ߟߊ߫ ߢߊ߫ ߛߌߦߊߡߊ߲߫ ߡߊ߬. ߡߍߙߑߕߐ߲߫ ߞߊ߬ ߗߋߘߊߒߕߊ߲ ߞߏߝߐ߫ ߏ߬ ߟߋ߬ ߘߐ߫ ߸ ߞߴߏ߬ ߟߎ߫ ߟߋ߬ ߞߊ߲ߞߋ ߟߊߕߊ߯ߡߊ ߟߢߊߙߊ߲߫ ߠߊ߫.
ߗߋߘߊߞߊ߲ߞߋߦߊ ߟߊ߫ ߝߍ߭ ߟߎ߬ ߓߐ߲߯ߕߍ߫ ߸ ߊ߬ ߢߊ߬ߕߣߐ ߞߊ߫ ߓߏ߲߬ ߓߊߟߋ߬ ߘߍ߬ߟߐ߲߬ߘߐ߬ߦߊ ߘߐ߫.ߛߑߔߍ߲ߛߍߙ ߟߵߊ߬ ߢߍߓߌߟߊߓߊ߮ ߘߌ߫ ߸ ߡߊߟߌߣߐߥߎߛߑߞߌ߫ ߟߵߊ߬ ߛߌ߲ߘߌߓߊ߮ ߘߌ߫ ߸ ߡߍߙߑߕߐ߲߫ ߠߵߊ߬ ߡߊߓߍ߲߬ߓߊ߮ ߘߌ߫ ߸ ߔߊߙߌߛߐ߲ߛ ߟߵߊ߬ ߛߏ߯ߙߏߓߊ߮ ߘߌ߫.
ߗߋߘߊߞߊ߲ߞߋߦߊ ߝߏ߲߬ߝߏ߲߬ߠߊ ߥߙߊ߬ ߘߊ߫ ߓߊߟߋ߬ ߞߊ߬ߞߎ߬ߘߊ߬ ߘߍ߬ߟߐ߲߬ߘߐ߬ߦߊ ߞߊ߲߬߸ ߊ߬ ߕߞߌߕߞߌ ߘߐ߫ ߊߡߙߌߞߌߞߊ ߟߎ߬ ߓߟߏ߫.
߂-ߟߊ߬ߛߏ߰ߙߏ߬ߞߊ߲߬ߞߋ߬ߦߊ:
ߟߊ߬ߛߏ߰ߙߏ߬ߞߊ߲߬ߞߋ߬ߦߊ ߦߋ߫ ߞߎߘߍߞߎߘߍߦߊ ߟߋ߬ ߘߌ߫، ߏ߬ ߞߘߐ߫ ߟߋ߬ ߞߏ߫ ߞߍߛߌߟߊ߫ ߟߋ߬ ߸ ߘߍ߭ ߦߋߙߋ߲ ߠߎ߬ ߕߘߍ߬ ߝߊ߰ߡߎ߲߬ ߠߊ߫ ߢߊ ߡߍ߲ ߁߉߄߉ ߟߊ߫. ߊ߬ߟߋ߬ ߞߍߛߌߟߊ ߕߘߍ߬ ߓߘߊ߫ ߓߟߏߦߊ߫ ߞߘߐ߬ߡߊ߲߫ ߓߊߘߋ߲ߧߊ߫ ߛߏ߯ߙߏ ߟߎ߫ ߞߊ߬ߙߊ߲ ߘߐ߫ ߸ ߊ߬ ߣߌ߫ ߛߌߙߌ߲ ߠߎ߬ ߖߎ߯ߓߍ ߘߐ߫ ߞߎߟߏߘ ߟߋߝ߭ߌߛ ߛߑߕߙߐߛ ߓߟߏ߫، ߏ߬ ߕߘߍ߬ ߓߊߘߋ߲ߧߊ ߣߌ߫ ߛߌߙߌ߲ ߓߌ߬ߟߊ߬ߢߐ߲߰ߡߊ ߘߊ߬ߟߎ ߟߋ߬ ߞߐ߫. 
ߌߞߏߡߌ߲߬ ߖߎ߯ߓߍߟߌ߫ ߞߎߘߍߞߎߘߍߦߊ ߟߋ߬ ߸ ߟߊ߬ߛߏ߰ߙߏ߬ߞߊ߲߬ߞߋ߬ߦߊ ߦߋ߫ ߝߋ߲ ߠߎ߬ ߘߊ߲ߞߎ߲߫ ߠߊ߫ ߞߙߎߞߍ߬ߙߍ ߟߋ߬ ߘߌ߫ ߸ ߡߍ߲ ߘߌ߫ ߛߋ߫ ߘߐߥߍߘߍ߲ߞߍ߫ ߟߊ߫ ߞߊ߬ ߘߐߛߓߍ߫ ߸ ߞߊ߬ ߝߊ߲߬ߝߘߊ ߡߊߗߍ߲߬ ߊ߬ ߓߊߖߎ ߟߎ߫ ߡߊ߬߸ ߓߌ߬ߟߊ߬ߢߐ߲߰ߡߊ ߕߍߓߊ߯ߦߊ ߦߴߊ߬ ߣߌ߫ ߡߍ߲ ߠߎ߬ ߕߍ߫، ߞߙߎߞߍ߬ߙߍ ߏ߬ ߢߊߢߌߣߌ߲ߕߐ߫ ߦߟߍ߬ߡߊ߲߬ߓߊߟߌߦߊ ߥߟߊ߫ ߦߟߍ߬ߡߊ߲߬ߒߕߊ߲߬ߧߊ߬ ߓߟߏ߫ ߟߋ߬ ߡߊ߬، ߏ߬ ߘߐ߫ ߸ ߕߌ߲ߕߌ߲߫ ߞߍߕߐ߫ ߊ߬ ߡߊߛߓߍ ߟߋ߬ ߞߊ߲߬ ߕߎ߬ߡߊ߬ ߞߋߟߋ߲ ߠߊ߫، ߒ߬ߞߊ߬߸ ߊ߬ ߟߊ߫ ߕߎ߬ߜߍ߬ߕߎߜߍ ߕߍ߫ ߘߊ߲ߞߎ߲߫ ߠߊ߫ ߘߋ߬، ߏ߬ ߟߋ߬ ߣߐ߬ ߊ߬ ߞߍ߫ ߟߊ߫ ߝߙߋߞߋߓߊ ߘߌ߫ ߞߎߘߍߞߎߘߍߦߊ ߘߐ߫ ߥߟߊ߫ ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲ ߤߊߡߊ߲߫ ߘߍ߬ߟߐ߲߬ߘߐ߬ߦߊ ߘߐ߫.
ߡߊߙߌߞߑߛ ߟߊ߫ ߝߛߊ߬ߙߌ߬ ߟߊߛߏ߯ߙߏߞߊ߲ߞߋ ߘߐ߫ ߸ ߊ߬ ߞߊ߬ ߘߍ߭ ߟߊߞߐ߯ߟߌ ߡߊߣߊ߲ߞߎ߲ߕߌ߯ߟߞߊ ߣߌ߫ ߘߍ߲ߢߐ߲߯ߠߊ ߘߐߞߣߍ߫ ߟߋ߬ ߞߏߛߓߍ߫ ߸ ߞߴߏ߬ ߟߎ߬ ߘߌ߫ ߛߋ߫ ߓߍ߲߬ ߠߴߊ߬ ߕߊ߫ ߟߊ߬ߛߏ߰ߙߏ߬ߟߌ ߡߊ߬.
߃-ߟߊ߬ߛߏ߰ߙߏ߬ߟߌ-ߗߋߘߊߞߊ߲ߞߋߦߊ: ߔߊߙߑߛߐ߲ߛ ߟߋ߬ ߞߵߏ߬ ߢߊߝߐ߫ ߓߘߍߓߘߍߞߍ߭.
ߟߊ߬ߛߏ߯ߙߏ:
ߔߊߙߑߛߐ߲ߛ ߞߊ߲߫ ߞߏ߫ ߟߊ߬ߛߏ߯ߙߏ ߘߐߞߍߣߍ߲߫ ߞߏ߫ ߣߊ߯ߣߌ߲߫ ߢߌ߲߬ ߠߎ߫ ߟߋ߬ ߟߊ߫:
ߟߐ߬ߘߎ߮ ߟߎ߬: ߏ߬ ߦߋ߫ ߡߐ߱ ߓߊ߯ߙߘߊ ߟߋ߬ ߘߌ߫ ߘߍ߭ ߘߐ߫ ߸ ߦߏ߫ ߞߕߌߟߊ، ߘߎ߰ߕߌ߰ߦߊ، ߊ߬ ߣߌ߫...
ߞߙߎߝߊ ߟߎ߬ ߝߣߊ߫ ߦߴߊ߬ ߘߐ߫ ߦߏ߫ ߘߋ߲ߓߦߊ، ߓߘߍ߬ߓߘߍ߬ߟߌ߬ ߞߙߎߞߊ، ߘߍ߬ߘߊ.
ߘߊ߲ߕߊߟߞߊ ߟߎ߬: ߏ߬ ߦߋ߫ ߘߍ߬ߞߊ߲ߞߋ ߟߎ߫ ߟߋ߬ ߘߌ߫.
ߡߐ߬ߟߐ߲ ߠߎ߬: ߏ߬ ߟߎ߬ ߦߋ߫ ߟߐ߲ߠߌ߲ߧߊ߫ ߞߊ߲ߞߋ ߟߋ߬ ߘߌ߫ ߦߏ߫ ߘߌ߯ߣߊ ߣߌ߫ ߣߊߡߎ߲.
ߗߋߘߊ: ߔߊߙߛߐ߲ߛ ߞߊ߬ ߗߋߘߊ ߘߊ߲ߞߎ߲߫ ߕߏ߰ߝߏ߬ߟߊ ߟߋ߬ ߘߌ߫، ߊ߰ ߗߋߘߊ߫ ߣߊ߯ߣߌ߲߫ ߠߋ߬ ߢߊߝߐ߫ ߟߊ߫:
ߘߐ߬ߓߍ߲߬ߠߌ߲ ߘߊ߲ߕߊ ߗߋߘߊ: ߏ߬ ߦߋ߫ ߞߏ ߟߎ߫ ߘߏ߲߬ߞߣߐ߬ߓߐ߲ߞߣߐ ߣߴߊ߬ߟߎ߫ ߓߍ߲߬ߢߐ߲߰ߡߊ ߦߌ߬ߘߊ߬ ߟߊ߫ ߟߋ߬.
ߘߏ߲߬ߢߐ߲߰ߘߐ ߗߋߘߊ: ߏ߬ ߦߋ߫ ߘߍ߭ ߘߐ߫ ߞߍߟߌ ߟߎ߬ ߘߏ߲߬ߢߐ߲߰ߘߐ ߣߴߊ߬ߟߎ߫ ߘߏ߲߬ߖߟߎ߬ߡߊ ߗߋߘߊ ߟߋ߬ ߘߌ߫.
ߞߍߢߊߓߍ߲ ߗߋߘߊ: ߏ߬ ߟߋ߬ ߦߋ߫ ߘߍ߭ ߞߍߗߏ߮ ߟߌ߬ߤߟߊ ߞߍߢߊ ߓߍ߲߭ ߘߌ߫.
ߣߊ߬ߕߊ ߗߋߘߊ: ߏ߬ ߟߋ߬ ߦߋ߫ ߡߐ߱ ߣߊ߬ߕߊ ߗߋߘߊ ߟߎ߬ ߡߝߊ ߘߌ߫ ߘߍ߭ ߘߐ߫. ߔߊߙߑߛߐ߲ߛ ߞߊ߲߫ ߞߏ߫ ߘߍ߬ ߞߊ߲ߞߋ ߓߍ߯ ߦߴߊ߬ ߞߐ߲߬ߞߐ߲߫ ߞߘߎ߬ ߟߴߊ߬ ߟߊ߫ ߕߋ߲ߕߋߘߋ߲ߡߦߊ ߕߣߊ߬ ߞߏ ߞߊ߲ߡߊ߬ ߟߋ߬ ߝߊ߯ߛߌ߫.
߄-ߢߐ߲߯ߕߍ-ߞߍߟߌ:
ߢߐ߲߯ߕߍ-ߞߍߟߌ ߕߍ߫ ߞߊ߬ߙߊ߲߬ߕߊ߫ ߘߊ߲߬ߠߊߕߍ߰ߣߍ߲߬ ߘߌ߫. ߊ߬ ߞߎ߲߬ߕߐ߮ ߛߌ߲ߘߌ߫ ߘߊ߫ ߁߉߆߉ ߟߊ߫، ߒ߬ߞߊ߬߸ ߊ߬ ߛߌ߲ߞߐ߲ ߛߎ߲ ߝߣߊ߫ ߞߊ߫ ߞߘߐ߬ ߏ߬ ߘߌ߫. ߊ߲߬ߜ߭ߌ߬ߟߋ߬ߟߊ߬ߞߊ߫ ߓߟߏߞߊ߲ߞߋ ߥ.ߗ߭ߊߡߛ ߣߌ߫ ߗ߭.ߘߋߥߋߌ ߟߎ߫ ߞߊ߬ ߡߙߌߦߊ ߘߏ߫ ߟߎ߫ ߟߊߘߏ߲߬ ߊ߬ ߘߐ߫ ߦߏ߫ ߕߐ߰ߡߊ߬ߛߙߋ ߢߊߝߐ ߞߙߎߝߊ ߣߌ߫ ߖߘߍ߬ ߟߊ߬ߟߐ ߕߐ߭ ߟߎ߬ ߟߊ߫ ߞߕߌ ߣߌ߫ ߡߙߌߦߊ ߟߊߓߊ߯ߙߊ߫ ߡߎߙߊ߲ߧߊ ߘߐ߫ ߸ ߞߵߏ߬ ߓߍ߯ ߟߊ߫ ߝߏ߲߬ߝߏ߲߬ߠߊ߬ ߝߟߐ ߟߊ߫ ߓߍߓߊ߯ߦߊ ߞߊ߲߬ ߟߐ߲ߠߌ߲ ߘߐ߫. ߓߊ߬ߙߌ߬ ߸ ߛߓߍߦߟߊ߫ ߛߌ߲ߡߍߟ (߁߉߁߇ ߟߊ߫) ߊ߬ ߣߌ߫ ߡߌߘ (߁߉߄߃ ߟߊ߫) ߟߎ߫ ߟߋ߬ ߞߊ߬ ߘߐ߬ߡߙߌ ߘߐߦߙߌߥߊ߫ ߞߏߛߓߍ߫. 
ߢߐ߲߯ ߕߞߍߟߌ ߞߊ߲߫ ߠߋ߬ ߞߏ߫ ߊߘߡߊߘߋ߲ ߠߎ߬ ߦߋ߫ ߞߏ ߡߍ߲ ߞߍ߫ ߟߴߊ߬ߟߎ߬ ߢߐ߲߮ ߠߊ߫߸ ߊ߬ ߣߌ߫ ߞߍߢߐ߲߯ߠߊߟߌ ߏ߬ ߦߋ߫ ߦߌ߬ߘߊ߬ ߟߊ߫ ߕߐ߰ߡߊ߬ߛߙߋ ߡߍ߲ ߠߎ߬ ߟߊ߫߸ ߞߴߏ߬ ߟߋ߬ ߦߋ߫ ߘߍ߭ ߦߋߙߋ߲ ߠߎ߬ ߘߐ߫ ߓߏ߲߬ߓߊ ߘߌ߫. ߦߋߞߏ߫ ߛߎ߯ ߏ߬ ߘߐ߫ ߸ ߘߍ߭ ߏ߱ ߸ ߘߋ߬ߙߌ߬ߘߊ ߏ߱ ߸ ߝߘߏ߬ߓߊ߬ ߡߙߌ ߏ߱ ߸ ߘߍ߭ ߦߌߟߡߊ ߟߎ߫ ߏ߱ ߸ ߏ߬ ߓߍ߯ ߟߊ߫ ߛߎߋߦߊ ߘߍ߲߬ߞߍߕߎ߲߬ߣߍ߲߫ ߘߍ߭ ߟߊ߫ ߞߍߢߐ߲߯ߠߊߟߌ ߟߋ߬ ߟߊ߫. 
ߡߌߘ ߞߊ߲߫ ߞߏ߫ ߡߌ߬ߛߊ߬ߟߌ߬ ߘߐ߫ ߸ ߡߐ߱ ߟߎ߫ ߣߐ߬ ߝߘߏ߬ߓߊ߬ ߖߋߓߌ ߡߍ߲ ߛߐ߬ߘߐ߲߬ ߠߊ߫ ߞߙߎߝߊ ߘߏ߫ ߛߌ߲߬ߝߏ߲ ߠߎ߬ ߟߊ߫ ߝߙߋߞߋ ߞߊ߲ߡߊ߬߸ ߏ߰ ߟߋ߬ ߘߋ߬ߙߌ߬ߘߊ ߘߌ߫. ߘߐ߬ߡߙߌ ߢߌ߲߬ ߘߐ߫ ߸ ߡߐ߱ ߖߏ߯ ߕߍ߫ ߓߐ߰ߝߍ߬ ߞߋߟߋ߲߫ ߥߟߏߒߘߐ߫ ߘߌ߫ ߘߋ߬، ߏ߬ ߦߌߘߊߞߊ߬ ߘߊ߫ ߥ.ߕߏߡߊߛ ߟߋ߬ ߓߟߏ߫ ߞߏ߫:
"ߣߌ߫ ߡߐ߱ ߟߎ߫ ߞߊ߬ ߞߏ ߟߎ߬ ߞߘߐ ߦߌ߬ߘߊ߬ ߛߎߋߦߊ ߟߊ߫߸ ߛߎߋߦߊ ߏ߬ ߦߋ߫ ߞߐߝߟߌ ߟߋ߬ ߘߐ߫".
 ߢߐ߲߯ ߕߞߍߟߌ ߝߊ߲߬ߞߊ ߥߙߊ߬ ߘߊ߫ ߊߡߙߌߞߌ߫ ߞߊ߬ߝߏ߬ ߟߊߘߍ߬ߣߍ߲ ߠߋ߬ ߘߐ߫ ߸ ߊ߬ ߕߞߌߕߞߌ ߘߐ߫ (ߛ߭ߌߞߊߜ߭ߏ߫ ߞߊ߬ߙߊ߲߬ߕߊ) ߟߊ߫ ߘߎ߰ߓߊ߬ ߞߣߐ ߢߐ߲߯ ߕߞߍߟߌ ߕߌߙߌ߲ߠߌ߲ ߘߐ߫ ߘߍ߬ߟߐ߲߬ߘߐ߬ߦߊ߬ߟߊ ߙ.ߔߊߙߌߞ ߓߟߏ߫.
߅-ߞߍߛߌߟߊߟߐ߲ߘߐߦߊ߫ ߞߋ߬ߟߋ߲߬ߠߊ߬ߦߊ:
ߏ߬ ߦߋ߫ ߘߍ߬ ߟߐ߲ߞߏ ߟߎ߬ ߟߊ߫ ߞߍߛߌߟߊ߫ ߢߣߊߡߓߊ ߘߏ߫ ߟߋ߬ ߘߌ߫. ߊ߬ߟߎ߬ ߟߊ߫ ߞߍߛߌߟߊ ߘߐ߫ ߸ ߝߘߏ߬ߓߊ߬ ߦߋߙߋ߲ ߢߊߝߐ ߦߋ߫ ߤߊߞߊ߲ ߠߋ߬ ߘߌ߫، ߓߊ߬ߙߌ߬ ߸ ߦߋߙߋ߲ ߏ߬ ߖߎ߯ߓߍߕߊ ߟߋ߬ ߦߏ߫ ߞߍߟߌ߫ ߥߙߍ ߣߌ߫ ߣߊߡߎ߲ ߣߌ߫ ߛߐ߲߭ ߣߌ߫ ߖߏ߮ ߞߐߝߟߌ. ߢߊ߫ ߛߎ߯ ߏ߬ ߡߊ߬߸ ߘߍ߭ ߟߐ߲ߞߏ ߦߋߞߏ ߘߏ߫ ߟߋ߬ ߣߌߕߌߙߌ߲ ߘߌ߫. ߒ߬ߓߊ߬߸ ߊ߬ ߛߋߕߐ߫ ߦߌ߬ߘߊ߬ ߟߊ߫ ߡߎ߲߬ ߘߐ߫ ߥߟߊ߫ ߢߊ߫ ߢߌ߬ߡߊ߲߫ ߡߊ߬؟ ߘߍ߭ ߘߐߦߟߍ߬ߡߊ߲ ߓߘߊ߫ ߞߍߓߊ߮ ߟߎ߬ ߖߏ߮ ߘߐߛߊ߬ ߢߊ߫ ߡߊ߬߸ ߡߍ߲ ߣߌ߫ ߞߍߓߊ߯ ߞߘߐ ߕߊ ߕߍ߫ ߞߋߟߋ߲߫ ߘߌ߫، ߏ߬ ߟߋ߬ ߦߋ߫ ߞߏߖߎ߮ ߘߏ߫ ߟߎ߫ ߡߊߘߐ߯ߦߊ ߞߎ߲߭ ߘߌ߫ ߘߍ߭ ߘߐ߫. ߞߍߛߌߟߊߟߐ߲ߘߐߦߊ ߞߋ߬ߟߋ߲߬ߠߊ߬ߦߊ ߣߌ߫ ߞߍߟߌ ߦߟߌߦߕߊ ߟߋ߬ ߕߊ߯ ߟߊ߫ ߢߐ߲߮ ߝߍ߬، ߓߊߏ߬ ߸ ߘߍ߭ ߞߍߓߊ߮ ߘߊ߬ߟߎ ߟߎ߬ ߞߍ߲ߘߍ ߦߴߊ߬ ߖߏ߮ ߡߊ߬ߝߊ߲ ߝߍ߬.
ߞߍߛߌߟߊߟߐ߲ߘߐߦߊ ߞߋ߬ߟߋ߲߬ߠߊ߬ߦߊ ߡߊߛߐ߬ߛߐ߬ ߘߊ߫ ߘߎߙߑߞߍߡߎ߲ߠߞߊ ߟߎ߬ ߓߟߏ߫ ߸ ߞߊ߬ߡߊߛߐ߬ߘߐ߲߬ ߊ߬ߟߎ߬ ߟߊ߫ ߣߕߌߙߌ߲ ߠߊߜߏߦߊߢߍ ߝߍ߬ ߸ ߊ߬ߟߎ߫ ߞߵߏ߬ ߡߍ߲ ߕߊ߬ ߏߜ߭ߎߛߕ ߞߐ߲ߕ ߗߍ ߘߐ߫. ߞߍߛߌߟߊߟߐ߲ߘߐߦߊ ߞߋ߬ߟߋ߲߬ߠߊ߬ߦߊ ߘߏ߲߬ ߜߏߦߊ߫ ߘߊ߫ ߏߜ߭ߎߛߑߕ ߞߐ߲ߕ ߝߣߊ߫ ߢߍ߫ ߟߊ߬ߛߏ߰ߙߏ߬ߞߊ߲߬ߞߋ߬ߦߊ߬ߟߊ ߟߎ߬ ߡߙߌߦߊ߫ ߟߊߝߛߊ ߟߋ߬ ߞߏߛߐ߲߬، ߊ߬ ߡߊ߫ ߘߌߦߊ߫ ߡߊߙߌߞߛߌߞߎߘߟߊߞߊ ߟߎ߬ ߢߍ߫، ߓߊߏ߬ ߸ ߏ߬ ߟߎ߬ ߦߋ߫ ߡߐ߱ ߞߎ߲߬ߞߋߟߋ߲ ߞߍ߫ ߟߊ߫ ߘߍ߭ ߟߊ߬ߛߏ߯ߙߏ ߟߎ߬ ߕߏߟߏ߲߫ ߝߋ߲ ߠߋ߬ ߘߌ߫، ߊ߬ ߘߏ߲߬ ߣߌ߫ ߓߐߞߎߘߎ߲ߕߊ߯ߓߏ߲ߓߊߞߊ߲ߞߋߦߊ ߞߐߘߏ߲߰ߣߍ߲߫ ߠߋ߬ ߢߐ߲߯ ߠߊ߫. ߒ߬ߞߊ߬߸ ߢߐ߲߯ ߕߞߍߟߌߞߊ߲ߞߋ ߟߎ߫ ߞߏ߬ߣߌ߲߬ ߦߴߊ߬ ߞߍߛߌߟߊ ߟߊߕߊ߯ߡߊ߫ ߟߊ߫ ߛߐ߲߬ߞߍ߬ߣߍ߲.
߆߲-ߛߌߦߊߟߐ߲ߞߍߛߌߟߦߊ:
ߏ߬ ߦߋ߫ ߊߡߙߌߞߌ߬ ߞߊ߬ߙߊ߲߬ߕߊ ߘߏ߫ ߟߋ߬ ߘߌ߫ ߸ ߡߍ߲ ߛߌ߲ߘߌߣߍ߲߫ ߕߊߟߑߞߐߕ ߔߊߙߌߛߐ߲ߛ ߟߊ߫ ߞߊ߬ߙߊ߲߬ߘߋ߲ ߜ߭ߙߊߝߌ߲ߞߍߟ ߓߟߏ߫، ߏ߬ ߝߣߊ߫ ߞߵߊ߬ ߛߎ߲ ߕߊ߬ ߊ.ߛ߳ߎߕߖ߭ ߟߊ߫ ߁߉߁߇ ߦߋߙߋ߲ߘߐߦߊ ߞߊ߬ߝߊ ߣߌ߫ ߓߟߏߦߊ߫ ߣߊߡߎ߲ ߠߋ߬ ߡߊ߬. ߛߌߦߊߞߍߛߌߟߦߊ ߞߎ߲߬ߕߐ߮ ߛߌ߲ߘߌ߫ ߘߊ߫ ߁߉߅߄ ߠߋ߬ ߟߊ߫ ߸ ߞߊ߬ ߘߍ߭ ߟߏ߲-ߏ-ߟߏ߲߫ ߞߏ ߞߎ߲߬ߠߊߛߌ߰ ߢߊ ߦߌ߬ߘߊ߬. ߛߌߦߊߟߐ߲ߞߍߛߌߟߦߊ ߡߊ߫ ߛߐ߰ ߞߍ ߡߊ߬ ߘߍ߬ߟߐ߲߬ߘߐ߬ߦߊ߫ ߞߍߛߌߟߊ ߘߌ߫ ߘߋ߬، ߓߊ߬ߙߌ߬ ߸ ߊ߬ ߕߘߍ߬ ߓߟߏߦߊ߫ ߞߊ߲ߞߋ ߟߋ߬ ߦߌ߬ߘߊ߬ ߟߊ߫.
ߜ߭ߙߊߝߌ߲ߞߍߟ ߞߊ߬ ߘߍ߬ߟߐ߲߬ߘߐ߬ߦߊ ߟߐ߲ߠߌ߲ߡߊ ߣߌ߫ ߘߍ߬ߟߐ߲߬ߘߐ߬ߦߊ ߟߊߣߐ߰ߦߊ߬ߣߍ߲ ߝߌ߬ߟߊ ߟߊߕߊ߯ ߢߐ߲߮ ߝߍ߬ ߟߋ߬. ߘߍ߬ߟߐ߲߬ߘߐ߬ߦߊ ߟߐ߲ߠߌ߲ߡߊ ߦߋ߫ ߘߍ߬ ߦߋߙߋ߲ ߡߊߛߓߍ ߣߴߊ߬ߟߎ߫ ߝߊ߬ߛߊߙߌ ߟߋ߬ ߘߌ߫. ߘߍ߬ߟߐ߲߬ߘߐ߬ߦߊ ߟߊߣߐ߰ߦߊ߬ߣߍ߲ ߦߋ߫ ߞߏ ߟߎ߫ ߞߎ߲߬ ߖߐ߲ߖߐ߲ ߟߐ߲ ߠߋ߬ ߘߌ߫ ߸ ߞߊ߬ ߛߋ߫ ߌ ߕߊ߯ߛߌߟߊ ߓߍ߲߬ ߠߴߏ߬ ߡߊ߬.
ߛߌߦߊߟߐ߲ߞߍߛߌߟߦߊ ߞߊ߬ ߕߊߟߌߞߐߕ ߔߊߙߑߛߐ߲ߛ ߟߊ߫ ߗߋߘߊߞߊ߲ߞߋߦߊ ߟߋ߬ ߡߊߝߊ߬ߟߋ߲߬، ߓߊ߸ߔߊߙߑߛߐ߲ߛ ߞߊ߲߫ ߠߋ߬ ߞߏ߫ ߘߍ߭ ߘߏ߲߬ߖߟߎ߬ߡߦߊ߬ߟߌ ߛߌ߲ߘߌߣߍ߲߫ ߞߵߊ߬ ߛߍ߲ߓߍߒߕߋߦߊ߫ ߞߊ߲߫ ߞߋߟߋ߲߫ ߡߍ߲ߓߊ߮ ߣߴߊ߬ ߝߐߓߊ߮ ߟߎ߬ ߟߊ߫ ߞߍߟߌ ߟߋ߬ ߟߊ߫، ߓߊ߬ߙߌ߬ ߛߌߦߊߟߐ߲ߞߍߛߌߟߦߊ ߘߏ߲߬ ߦߋ߫ ߘߍ߭ ߘߏ߲߬ߖߟߎ߬ߡߦߊ߬ߟߌ ߘߐߓߍ߲߬ ߢߊ ߟߋ߬ ߕߌߙߌ߲߫ ߠߊ߫. ߊ߬ߟߋ߬ ߘߐ߬ߡߙߌ ߟߊߝߛߊ߬ߓߊ߮ ߟߎ߬ ߓߟߏ߫ ߸ ߟߏ߲ ߓߍ߯ ߸ ߢߍߓߛߌߞߟߌ߫ ߛߌߦߊߡߊ߲ ߦߋ߫ ߦߋ߫ ߟߊ߫߸ ߖߊ߲߬ߕߏ߫ ߘߏ߲߬ ߕߍ߫ ߞߍ߫ ߟߴߊ߬ ߘߐ߫، ߊ߬ߟߎ߫ ߟߌ߬ߤߟߊ ߝߊ߲߬ߞߊ ߞߊ߫ ߓߏ߲߬ ߝߘߏ߬ߓߊ߬ ߕߊ߯ߛߌߟߊ ߢߊߦߋ ߘߐ߫ ߞߏߛߓߍ߫.









ߞߘߐߝߐߟߊ߲ ߞߊ߲߫ ߝߌߟߡߊ ߘߍ߬ߟߐ߲߬ߘߐ߬ߦߊ ߞߊ߲߬:
Lexique bilingue de Sociologie N’ko –Français.
ߘߍ߬ߟߐ߲߬ߘߐ߬ߦߊ
Sociologie
ߊߘߡߊߦߊ߫ ߟߐ߲ߞߏ
Sciences humaines
ߘߍ߬ ߦߋߙߋ߲
Phenomène social
ߛߌ߲ߞߐ߲ߦߊߟߌ
Conception
ߓߘߍ߬ߓߘߍ߬ߟߌ
Politique
ߘߍ߬ ߟߐ߲ߞߏ
Sciences sociales
ߘߟߊߡߦߊߟߌ
Appreciation
ߛߌ߲ߞߐ߲
Concept
ߘߍ߭ ߘߐ߫ ߞߍߟߌ
Fait social
ߡߐ߱ ߞߎ߲߬ߞߋߟߋ߲ ߥߟߊ߫ ߡߐ߰ ߦߙߋߞߋ 
Individu
ߘߍ߭ ߣߌߞߎߣߎ߲
Action sociale 
ߘߐ߬ߝߐ
Histoire
ߕߌߙߌ߲ߠߌ߲ߘߊ
Centre de recherche  
ߘߍ߭ ߞߊ߲߬ߡߙߌ
Reflexion sur le social 
ߡߙߌߓߊ߮
Penseur
ߛߎ߲ߞߎ߲߫ ߛߎߋߦߊ
Réalité naturelle
ߞߊ߲ߞߋ
Système 
ߕߞߌߦߊ߫ ߢߌߣߌ߲ߞߊߟߌ
Question logique 
ߘߊ߬ߟߎ߬ ߢߣߊߡߊ
Preuves importantes 
ߤߊߞߍߦߟߊ
Juriste
ߡߊ߬ߞߐ߬ߙߐ߲߬ߞߐ߬ߙߐ߲߬ߠߌ߲
Economie
ߟߐ߲ߘߊ
Faculté
ߘߍ߬ߟߐ߲߬ߘߐ߬ߦߊ ߘߎ߲ߓߎߡߊ
Sociologie academique
ߓߟߏߦߊ ߥ ߟߊ߫ ߞߘߐߓߐߟߌ
Pratique
ߞߍߛߌߟߊ
Methode 
ߓߎ߲ߓߎ߲
Matière
ߝߊ߲ߓߏ߲
Usine
ߥߎ߬ߦߊ߲߬ߞߌ߬ߟߌ
Revolution 
ߘߍ߭ ߕߍߓߊ߯ߦߊ
Rapport social
ߡߊߣߊ߲ߞߎ߲ߕߌ߯ߦߊ
Capitalisme
ߡߊߣߊ߲ߞߎ߲ߕߌ߯ߦߊ߫ ߘߍ߲߰ߦߊ߬ߣߍ߲
Capitalisme industriel
ߛߋߒߞߏߟߦߊ ߞߍߛߌߟߊ
Methode technique
ߖߊ߬ߕߋ߬ߛߎ߬ߓߐ߫ ߛߓߍߘߐߦߊߟߌ
Recensement statistique
ߦߟߌߦߊ
Théorie
ߘߍ߭ ߓߐ߰ߓߐ߮
Substance sociale
ߛߎ߲ߞߎ߲ߟߐ߲߫ ߛߌ߲ߞߐ߲ߦߊߟߌ
Conception naturaliste 
ߘߍ߭ ߓߐߒߘߐ ߦߟߌߦߊ
Théorie du contrat social 
ߘߍ߬ߟߐ߲߬ߘߐ߬ߦߊ߫ ߛߌ߲ߞߐ߲ߦߊߟߌ
Conception sociologique
ߘߐ߬ߡߙߌ
Pensée 
ߘߍ߬ߟߊ߬ߞߊ
Le social
ߓߌߦߊ߲߫ ߓߘߍ߬ߓߘߍ߬ߟߌߟߊ
Animal politique
ߖߙߎߡߎ߲ߟߐ߲ߘߐߦߊ
Morphologie
ߣߌߡߊߘߐߦߊ
Zoologie
ߘߍ߭ ߖߘߍ߬ߡߦߊ߬ߟߌ
Spontaneité sociale
ߊߙߌߛߑߕߐߕߌߟߞߊ
Aristoteliciens
ߘߍ߭ ߓߌ߬ߟߊߒߡߊ߭
Instinct social
ߞߍߢߐ߲߯ߠߊ߫ ߞߊ߲ߞߋ
Système interactif
ߞߍߢߐ߲߯ߠߊߟߌ
Interaction
ߝߏ߲߬ߝߏ߲
Influence 
ߕߊ߬ߒ߬ߡߊ߬ ߞߊߡߊ߲
Cadre de reference
ߘߍ߲ߢߐ߲߯ߠߊ
Socialisme 
ߡߐ߰ߟߐ߲߬ߘߐ߬ߦߊ
Anthropologie
ߢߍߓߌߟߊߓߊ߮
Precurseur 
ߞߊ߬ߞߘߐߞߘߐ
Antiquité 
ߘߍ߭ ߝߣߍ߬ߝߣߍ
Couche sociale 
ߕߊߣߌ߲ߕߊߣߌ߲ߧߊ
Appétit
ߞߊ߬ߝߏ߫ ߣߌ߬ߣߌ߬ߟߊ
Etat omniprésent
ߡߙߊ߬ߞߍ߬ߘߊ
Autorité
ߡߊ߲߬ߛߊ߬ߦߊ
Monarchie
ߓߍ߯ߦߊ
Démocratie
ߡߊ߬ߡߙߊ߬ߟߌ
Oligarchie
ߖߘߍ߬ߕߌ߰ߦߊ
Souverainété
ߡߊ߲߬ߛߊ߬ߘߋ߲
Prince
ߡߊ߲߬ߛߊ߬ߘߋ߲߬ߠߊ
Principauté
ߡߊߗߌߦߊߝ߭ߍߟߌߞߊ߲ߞߋߦߊ
Machiavelisme
	ߞߘߊ߬ߜߟߍ߬ߦߊ	
Cruauté
ߓߘߍ߬ߓߘߍ߬ߟߌ߬ ߥߎߦߊ߲ߞߟߌ
Revolution politique
ߘߍ߲߰ߦߊ߬ߟߌ߬ ߥߎߦߊ߲ߞߟߌ
Revolution industrielle
ߟߐ߲ߞߏ߫ ߥߎߦߊ߲ߞߟߌ
Revolution scientifique
ߕߞߌߟߊ߲ߞߊ߲ߞߋߦߊ
Positivisme
ߦߟߌߟߊߕߌߙߌ߲ߠߌ߲
Speculation
ߘߊ߲߬ߝߊߘߌ
Nuance 
ߟߐ߲ߠߌ߲ߘߐߦߊ
Epistemologie
ߦߟߌߦߊߞߊ߲ߞߋߦߊ
Rationalisme
ߞߐߞߊ߲ߞߏ
Extériorité
ߢߊ߲ߞߎߣߊ߲߫ ߖߘߍ߬ߝߊ߮
Suicide égoïste
ߜߘߍߟߊߝߛߊ߫ ߖߘߍ߬ߝߊ߮
Suicide altruiste 

Suicide anomique
ߛߋߕߐ
Printemps
ߞߊߥߎߟߍ
Été 
ߝߏߓߐߒߘߊ ߥߟߊ߫ ߝߏߓߐ
Automne
ߣߍߣߍ
Hiver
ߡߊ߬ߛߐ߬ߛߐ߬ߓߊ߮
Protestant
ߝߓߊ߬ߟߊ߬ߞߊ
Catholique
ߞߊ߲߬ߘߏ߬ߟߌ
Reflexion
ߡߊ߬ߛߐ߬ߛߐ߬ߓߊ߮ ߖߏ߮
Ethique protestante
ߡߊߣߊ߲ߞߎ߲ߕߌ߯ߦߊ ߦߟߌ
Esprit du capitalisme
ߓߎ߲ߓߎ߲
Matière
ߓߎ߲ߓߎ߲ߞߊ߲ߞߋߦߊ
Materialisme
ߕߌ߯ߕߌ߯ߟߞߊ
Dialectique
ߕߌ߯ߕߌ߯ߦߟߊ
Dialecticien
ߓߎ߲ߓߎ߲ߞߊ߲ߞߋߦߊ ߕߌ߯ߕߌ߯ߦߊ
Materialisme dialectique
ߘߐ߬ߝߐ ߓߎ߲ߓߎ߲ߞߊ߲ߞߋߦߊ
Materialisme historique
ߦߌߟߡߊ߫ ߞߟߍ
Lutte des classes
ߘߍ߭ ߓߍߓߊ߮
Être social 
ߟߊ߬ߥߟߏ߬ߟߌ߬ ߢߊ
Mode de production
ߟߊ߬ߥߟߏ߬ߟߌ߬ ߝߊ߲ߞߊ
Forces productions
ߥߟߏߒߘߐ
Produit
ߟߊ߬ߥߟߏ߬ߟߌ߬ ߕߍߓߊ߯ߦߊ
Rapport de production
ߞߊ߬ߞߎ߬ߘߊ߬ ߡߊ߬ߣߊ߲߬ߞߎ߲߬ߕߌ߰ߦߊ
Capitalisme moderne
ߖߎ߬ߓߌߟߊ
Base ou infrastructure
ߞߎ߲߬ߟߐ߬ߟߌ ߥߟߊ߫ ߛߊ߲ߞߍߟߌ
Superstructure
ߘߍ߭ ߖߊ߯ߓߊ߫ ߛߏ߲߯ߓߊߣߍ߲
Univers sociaux explorés
ߦߟߌߦߊ߫ ߖߐ߯ߙߊ߲
Outils théoriques
ߛߋߒߞߏߟߦߊ߫ ߞߎ߲ߕߐ߮
Termes techniques
ߘߋ߬ߙߌ߬ߘߐ
Habitus
ߘߍ߬ߦߊ߬ߟߌ
Socialisation
ߟߐ߲ߠߌ߲ߦߊ߫ ߡߊߣߊ߲ߞߎ߲
Capital culturel
ߕߐ߰ߡߊ߬ߛߙߋ߬ ߡߊߣߊ߲ߞߎ߲
Capital symbolique
ߡߊ߬ߞߏ߬ߟߏ߲߬ߧߊ߬ߟߌ
Abstraction
ߕߍߡߊߓߟߐ߫ ߝߛߊߙߌ
Interpretation axiologique
ߦߟߌߦߕߊ߫ ߝߛߊߙߌ
Interpretation rationnelle
ߟߐ߲ߠߌ߲ߘߐߦߊ߫ ߝߙߋߞߋ
Problème épistémologique
ߘߍ߭ ߢߣߊߡߦߊ
Vie sociale
ߟߊ߬ߛߏ߰ߙߏ߬ߞߊ߲߬ߞߋ߬ߦߊ
Structuralisme
ߗߋߘߊߞߊ߲ߞߋߦߊ
Fonctionnalisme
ߗߋߘߊߞߊ߲ߞߋߦߊ߫ ߘߝߊߣߍ߲
Fonctionnalisme absolu
ߗߋߘߊߞߊ߲ߞߋߦߊ߫ ߡߊߓߍ߲߬ߣߍ߲
Fonctionnalisme relativisé
ߟߊ߬ߛߏ߰ߙߏ߬ߟߌ߬ ߗߋߘߊߞߊ߲ߞߋߦߊ
Structuro- Fonctionnalisme
ߘߐ߬ߓߍ߲߬ߠߌ߲ ߘߊ߲ߕߊ ߗߋߘߊ
Fonction normative de stabilité
ߘߏ߲߬ߢߐ߲߰ߘߐ߬ ߗߋߘߊ
Fonction d’intégration
ߞߍߢߊߓߍ߲ ߗߋߘߊ
Fonction d’adaptation
ߣߊ߬ߕߊ ߗߋߘߊ
Fonction des buts
ߢߐ߲߯ߕߍ-ߞߍߟߌ
Interactionnisme symbolique
ߊ߲߬ߜ߭ߌ߬ߟߋ߬ߟߊ߲߬ߞߊ߬ ߓߟߏߞߊ߲ߞߋ
Pragmatisme anglo-saxon
ߘߎߙߑߞߍߡߎ߲ߠߞߊ
Les durkheimiens 
ߡߊߙߌߞߛߌߞߎߘߟߊߞߊ
Néo-marxiste
ߓߐߞߎߘߎ߲ߕߊ߯ߓߏ߲ߓߊߞߊ߲ߞߋߦߊ
Monisme
ߛߌߦߊߟߐ߲ߞߍߛߌߟߦߊ
Ethno-methodologie
ߘߍ߬ߟߐ߲߬ߘߐ߬ߦߊ߫ ߟߐ߲ߠߌ߲ߡߊ
Sociologie savante
ߘߍ߬ߟߐ߲߬ߘߐ߬ߦߊ߫ ߟߊߣߐ߰ߦߊ߬ߣߍ߲
Sociologie ordinaire
ߦߋߙߋ߲ߘߐߦߊ
Phenomenologie











ߛߓߍߦߟߊ ߞߎ߲߬ߞߟߏ߬ ߖߌߦߊߓߍ

ߛߓߍߦߟߊ ߟߊ߫ ߞߏ
ߣߝߊ߬ߖߌ߫ ߛߏ߬ߙߌ߬ ߞߐ߲ߘߍ߫ ߦߋ߫ ߓߊߕߍ߫ ߣߝߊߖߌߞߊ ߟߋ߬ ߘߌ߫ ߸ ߞߊ߲ߞߊ߲߫ ߡߊ߬ߙߊ ߘߐ߫. ߊ߬ ߡߏߦߌ߫ ߘߊ߫ ߁߉߈߀ ߠߋ߬ ߟߊ߫ ߞߘߏ߬ߛߊ߫، ߞߊ߬ ߘߏ߲߬ ߡߏߙߌ߫ ߞߊߙߊ߲ߕߊ ߟߊ߫ ߛߊߘߊ߲ߠߊ߫ (ߓߊߕߍ߫ ߣߝߊ߬ߖߌ߫) ߞߵߊ߬ ߟߊ߫ ߕߎ߬ߓߊ߬ߓߎ߬ ߞߊߙߊ߲ߕߊ ߛߊ߯ߘߊ߫ ߝߟߐ ߞߍ߫ ߦߋ߲߬ ߣߌ߫ ߞߊ߲ߞߊ߲߫ ߠߎ߫ ߘߐ߫ ߸ ߞߊ߬ ߒߞߏ ߞߊߙߊ߲ ߘߊߡߌ߬ߣߊ߫ ߊ߬ ߛߊ߲߬ ߁߄ ߡߊ߬ ߞߊ߬ߙߊ߲߬ߡߐ߯ ߞߊ߲߬ߖߊ߬ߡߊ߯ߘߌ߫ ߞߋߕߊ߬ ߝߍ߬ ߞߊ߲ߞߊ߲߫، ߞߊ߬ ߘߏ߲߬ ߞߐߣߊߞߙߌ߫ ߖߊ߯ߓߘߊ ߟߊ߫ ߂߀߀߀ ߟߊ߫. ߛߌߛߍ߲߬ ߊ߬ ߦߋ߫ ߛߏߡߐ߯ߦߊ ߛߌߟߊ ߝߐ߰ߓߍ߬ߦߊ߬ߟߊ ߟߎ߬ ߘߏ߫ ߟߋ߬ ߘߌ߫، ߊ߬ ߞߊ߬ ߞߊ߬ߝߊ ߣߌ߲߬ ߛߓߍߦߊ߫ ߊ߬ ߛߊ߲߬ ߂߃ ߟߋ߬ ߡߊ߬.
